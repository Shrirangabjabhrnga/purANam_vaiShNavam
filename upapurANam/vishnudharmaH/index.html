<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | विष्णुधर्माः</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.119.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/upapurANam/vishnudharmaH/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/upapurANam/vishnudharmaH/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:title" content="विष्णुधर्माः" />
<meta property="og:description" content="विष्णुधर्माः।
ॐ नमो भगवते वासुदेवाय।
नारायणं नमस्कृत्य नरं चैव नरोत्तमम्।
देवीं सरस्वतीं चैव ततो जयमुदीरयेत् १
द्वैपायनौष्ठपुटनिःसृतमप्रमेयं।
पुण्यं पवित्रमथ पापहरं शुभं च।
यो भारतं समधिगच्छति वाच्यमानं।
किं तस्य पुष्करजलैरभिषेचनेन २
अथ प्रथमोऽध्यायः।
कृताभिषेकन्तनयं राज्ञः पारीक्षितस्य ह।
द्रष्टुमभ्याययुः प्रीत्या शौनकाद्या महर्षयः १
तानागतान्स राजर्षिः पाद्यार्घ्यादिभिरर्चितान्।
सुखोपविष्टान्विश्रान्तान्कृतसम्प्रश्नसत्कथान् २
तत्कथाभिः कृताह्लादः प्रणिपत्य कृताञ्जलिः।
शतानीकोऽथ पप्रच्छ नारायणकथां पराम् ३
राजोवाच।
यमाश्रित्य जगन्नाथं मम पूर्वपितामहाः।
विपक्षापहृतं राज्यमवापुः पुरुषोत्तमाः ४
द्रौणिब्रह्मास्त्रनिर्दग्धो मम येन पितामहः।
परीक्षित्प्राणसंयोगं देवदेवेन लम्भितः ५" />
<meta property="og:type" content="article" />
<meta property="og:url" content="https://vishvAsa.github.io/purANam_vaiShNavam/upapurANam/vishnudharmaH/" /><meta property="article:section" content="upapurANam" />


<meta itemprop="name" content="विष्णुधर्माः">
<meta itemprop="description" content="विष्णुधर्माः।
ॐ नमो भगवते वासुदेवाय।
नारायणं नमस्कृत्य नरं चैव नरोत्तमम्।
देवीं सरस्वतीं चैव ततो जयमुदीरयेत् १
द्वैपायनौष्ठपुटनिःसृतमप्रमेयं।
पुण्यं पवित्रमथ पापहरं शुभं च।
यो भारतं समधिगच्छति वाच्यमानं।
किं तस्य पुष्करजलैरभिषेचनेन २
अथ प्रथमोऽध्यायः।
कृताभिषेकन्तनयं राज्ञः पारीक्षितस्य ह।
द्रष्टुमभ्याययुः प्रीत्या शौनकाद्या महर्षयः १
तानागतान्स राजर्षिः पाद्यार्घ्यादिभिरर्चितान्।
सुखोपविष्टान्विश्रान्तान्कृतसम्प्रश्नसत्कथान् २
तत्कथाभिः कृताह्लादः प्रणिपत्य कृताञ्जलिः।
शतानीकोऽथ पप्रच्छ नारायणकथां पराम् ३
राजोवाच।
यमाश्रित्य जगन्नाथं मम पूर्वपितामहाः।
विपक्षापहृतं राज्यमवापुः पुरुषोत्तमाः ४
द्रौणिब्रह्मास्त्रनिर्दग्धो मम येन पितामहः।
परीक्षित्प्राणसंयोगं देवदेवेन लम्भितः ५">

<meta itemprop="wordCount" content="45694">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="विष्णुधर्माः"/>
<meta name="twitter:description" content="विष्णुधर्माः।
ॐ नमो भगवते वासुदेवाय।
नारायणं नमस्कृत्य नरं चैव नरोत्तमम्।
देवीं सरस्वतीं चैव ततो जयमुदीरयेत् १
द्वैपायनौष्ठपुटनिःसृतमप्रमेयं।
पुण्यं पवित्रमथ पापहरं शुभं च।
यो भारतं समधिगच्छति वाच्यमानं।
किं तस्य पुष्करजलैरभिषेचनेन २
अथ प्रथमोऽध्यायः।
कृताभिषेकन्तनयं राज्ञः पारीक्षितस्य ह।
द्रष्टुमभ्याययुः प्रीत्या शौनकाद्या महर्षयः १
तानागतान्स राजर्षिः पाद्यार्घ्यादिभिरर्चितान्।
सुखोपविष्टान्विश्रान्तान्कृतसम्प्रश्नसत्कथान् २
तत्कथाभिः कृताह्लादः प्रणिपत्य कृताञ्जलिः।
शतानीकोऽथ पप्रच्छ नारायणकथां पराम् ३
राजोवाच।
यमाश्रित्य जगन्नाथं मम पूर्वपितामहाः।
विपक्षापहृतं राज्यमवापुः पुरुषोत्तमाः ४
द्रौणिब्रह्मास्त्रनिर्दग्धो मम येन पितामहः।
परीक्षित्प्राणसंयोगं देवदेवेन लम्भितः ५"/>

      
    

    <script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/upapurANam\/vishnudharmaH\/".replace(basePath, "/");
  pageVars.pageParams = {};
  pageVars.pageSource = "upapurANam\/vishnudharmaH.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>




    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/upapurANam/vishnudharmaH/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/upapurANam/vishnudharmaH/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> विष्णुधर्माः</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandAll': 'true'})">↕️️</a></div>
          <button class="btn btn-light btn-sm"  href="#printStyleDropdown" data-toggle="collapse">
            🖨
          </button>
          <select id="printStyleDropdown" class="collapse" size="1" onchange="module_uiLib.default.content.updatePrintStyleFromDropdown()">
            <option value="off">off</option>
            <option value="1:">1</option>
            <option value="2:">2</option>
            <option value="1:raw">1raw</option>
            <option value="2:raw">2raw</option>
          </select>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="/full_search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="विष्णुधर्माः">विष्णुधर्माः</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/upapurANam/vishnudharmaH.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>विष्णुधर्माः।</p>
<p>ॐ नमो भगवते वासुदेवाय।<br>
नारायणं नमस्कृत्य नरं चैव नरोत्तमम्।<br>
देवीं सरस्वतीं चैव ततो जयमुदीरयेत् १</p>
<p>द्वैपायनौष्ठपुटनिःसृतमप्रमेयं।<br>
पुण्यं पवित्रमथ पापहरं शुभं च।<br>
यो भारतं समधिगच्छति वाच्यमानं।<br>
किं तस्य पुष्करजलैरभिषेचनेन २</p>
<h2 id="heading"></h2>
<p>अथ प्रथमोऽध्यायः।<br>
कृताभिषेकन्तनयं राज्ञः पारीक्षितस्य ह।<br>
द्रष्टुमभ्याययुः प्रीत्या शौनकाद्या महर्षयः १</p>
<p>तानागतान्स राजर्षिः पाद्यार्घ्यादिभिरर्चितान्।<br>
सुखोपविष्टान्विश्रान्तान्कृतसम्प्रश्नसत्कथान् २</p>
<p>तत्कथाभिः कृताह्लादः प्रणिपत्य कृताञ्जलिः।<br>
शतानीकोऽथ पप्रच्छ नारायणकथां पराम् ३</p>
<p>राजोवाच।<br>
यमाश्रित्य जगन्नाथं मम पूर्वपितामहाः।<br>
विपक्षापहृतं राज्यमवापुः पुरुषोत्तमाः ४</p>
<p>द्रौणिब्रह्मास्त्रनिर्दग्धो मम येन पितामहः।<br>
परीक्षित्प्राणसंयोगं देवदेवेन लम्भितः ५</p>
<p>तस्य देवस्य माहात्म्यं देवर्षिसिद्धमनुजैः।<br>
श्रुतं सुबहुशो मया स्तुतस्याशेषजन्मनः ६</p>
<p>कः स्तोतुमीशस्तमजं यस्यैतत्सचराचरम्।<br>
अव्ययस्याप्रमेयस्य ब्रह्माण्डमुदरे शयम् ७</p>
<p>रुद्रः! क्रोधोद्भवो यस्य प्रसादाच्च पितामहः।<br>
तस्य देवस्य कः शक्तः प्रवक्तुं वा विभूतयः ८</p>
<p>सोऽहमिच्छामि देवस्य तस्य सर्वात्मनः प्रभोः।<br>
श्रोतुमाराधनं येन निस्तरेयं भवार्णवम् ९</p>
<p>केनोपायेन मन्त्रैर्वा रहस्यैः परिचर्यया।<br>
दानैर्व्रतोपवासैर्वा जप्यैर्होमैरथापि वा १०</p>
<p>आराधितः समस्तानां क्लेशानां हानिदो हरिः।<br>
शक्यः समाराधयितुं तन्नः शंसत सत्तमाः ११</p>
<p>विद्यानामपि सा विद्या श्रुतानामपि तच्छ्रुतम्।<br>
रहस्यानां रहस्यं तद्येन विष्णुः प्रसीदति १२</p>
<p>मन्त्राणां परमो मन्त्रो व्रतानां तन्महाव्रतम्।<br>
उपोषितं हि तच्छ्रेष्ठं येन तुष्यति केशवः १३</p>
<p>सा जिह्वा या हरिं स्तौति तच्चित्तं यत्तदर्पणम्।<br>
तावेव केवलौ श्लाघ्यौ यौ तत्पूजाकरौ करौ १४</p>
<p>सुजन्म देहमत्यन्तं तदेवाशेषजन्मसु।<br>
यदेव पुलकोद्भासि विष्णोर्नामाभिकीर्तनात् १५</p>
<p>सा हानिस्तन्महच्छिद्रंसा चान्धजडमूकता।<br>
यन्मुहूर्तं क्षणं वापि वासुदेवो न चिन्त्यते १६</p>
<p>नूनं तत्कण्ठशालूकमथवा प्रतिजिह्विका।<br>
रोगो वान्यो न सा जिह्वा या न वक्ति हरेर्गुणान् १७</p>
<p>सन्त्यनेका बिलास्तद्वच्छ्रोत्रमप्यल्पमेधसाम्।<br>
दत्त्वावधानं यच्छब्दे विनैव हरिसंस्तुतिम् १८</p>
<p>धर्मार्थकामसम्प्राप्तौ पुरुषाणां विचेष्टितम्।<br>
जन्मन्यविफला सैका या गोविन्दाश्रया क्रिया १९</p>
<p>दुर्गसंसारकान्तारमपारमभिधावताम्।<br>
एकः कृष्णनमस्कारो मुक्तितीरस्य देशिकः २०</p>
<p>सर्वरत्नमयो मेरुः सर्वाश्चर्यमयं नभः।<br>
सर्वतीर्थमयी गङ्गा सर्वदेवमयो हरिः २१</p>
<p>एवमादिगुणो भोगः कृष्णस्याद्भुतकर्मणः।<br>
श्रुतो मे बहुशो सिद्धैः गीयमानस्तथापरैः २२</p>
<p>सोऽहमिच्छामि तं देवं सर्वलोकपरायणम्।<br>
नारायणमशेषस्य जगतो हृद्यवस्थितम् २३</p>
<p>आराधयितुमीशानमनन्तममितौजसम्।<br>
शङ्करं जगतः प्राणं स्मृतमात्राघहारिणम् २४</p>
<p>तन्ममाद्य मुनिश्रेष्ठाः प्रसादयितुमिच्छतः।<br>
उपदेशप्रदानेन प्रसादं कर्तुमर्हत २५</p>
<p>तस्यैतद्वचनं श्रुत्वा भक्तिमुद्वहतो हरेः।<br>
परितोषं परं जग्मुर्मुनयः सर्व एव ते २६</p>
<p>सर्वे च ते मुनिश्रेष्ठा भृगुश्रेष्ठं च शौनकम्।<br>
यथार्थं भगवंस्तस्मै कथ्यतामित्यचोदयन् २७</p>
<p>सर्वज्ञाननिधिः स्फीतस्त्वमत्र भृगुनन्दन।<br>
त्रैलोक्यसर्वसन्देहतमोदीपस्तपोधन २८</p>
<p>एवमुक्तो मुनिवरैः प्रीत्या तस्य च भूपतेः।<br>
भक्त्या च देवदेवस्य प्रवणीकृतमानसः २९</p>
<p>कृत्वोत्तरीयपर्यङ्कं शिथिलं भगवानथ।<br>
प्रत्युवाच महाभागः शौनकस्तं महीपतिम् ३०</p>
<p>शौनक उवाच।<br>
यत्पृच्छसि महीपाल कृष्णस्याराधनं प्रति।<br>
व्रतोपवासजप्यादि तदिहैकमनाः शृणु ३१</p>
<p>अनादिमत्परं ब्रह्म सर्वहेयविवर्जितम्।<br>
व्यापि यत्सर्वभूतेषु स्थितं सदसतः परम् ३२</p>
<p>प्रधानपुंसोरजयोर्यतः क्षोभः प्रवर्तते।<br>
नित्ययोर्व्यापिनोश्चैव जगदादौ महात्मनोः ३३</p>
<p>तत्क्षोभकत्वाद्ब्रह्माण्डसृष्टिहेतुर्निरञ्जनः।<br>
अहेतुरपि सर्वात्मनः जायते परमेश्वरः ३४</p>
<p>प्रधानपुरुषत्वं च तथैवेश्वरलीलया।<br>
समुपैति ततश्चैव ब्रह्मत्वं छन्दतः प्रभुः ३५</p>
<p>ततः स्थितौ पालयिता विष्णुत्वं जगतः क्षये।<br>
रुद्रत्वं च जगन्नाथः स्वेच्छया कुरुतेऽव्ययः ३६</p>
<p>तदेकमक्षरं धाम परं सदसतोर्महत्।<br>
भेदाभेदस्वरूपस्थं प्रणिपत्य परं पदम् ३७</p>
<p>प्रवक्ष्यामि यथा पूर्वं मत्पित्रा कथितं मम।<br>
तस्यापि किल तत्पित्रा तस्मै चाह किलोशनाः ३८</p>
<p>तेनापि भृगुमाराध्य प्राप्तमाराधनं हरेः।<br>
सकाशाद्ब्रह्मणः प्राप्तं भृगुणापि महात्मना ३९</p>
<p>मरीचिमिश्रैश्च पुरा परमेतन्महर्षिभिः।<br>
प्राप्तं सकाशाद्देवस्य ब्रह्मणो व्यक्तजन्मनः ४०</p>
<p>योगं ब्रह्मा परं प्राह महर्षीणां यदा प्रभुः।<br>
समस्तवृत्तिसंरोधात्कैवल्यप्रतिपादकम् ४१</p>
<p>तदा जगत्पतिर्ब्रह्मा प्रणिपत्य महर्षिभिः।<br>
सर्वैः किलोक्तो भगवानात्मयोनिः प्रजाहितम् ४२</p>
<p>यो योगो भवतारोक्तो मनोवृत्तिनिरोधजः।<br>
प्राप्तुं शक्यः स त्वनेकैः जन्मभिर्जगतः पते ४३</p>
<p>विषया दुर्जया नॄणामिन्द्रियाकर्षणाः प्रभो।<br>
वृत्तयश्चेतसश्चापि चपला चातिदुर्धराः ४४</p>
<p>रागादयः कथं जेतुं शक्या वर्षशतैरपि।<br>
न योगयोग्यं हि मनो भवत्येभिरनिर्जितैः ४५</p>
<p>अल्पायुषश्च पुरुषा ब्रह्मन्कृतयुगेऽप्यमी।<br>
त्रेतायां द्वापरे चैव किमु प्राप्ते कलौ युगे ४६</p>
<p>भगवंस्त्वमुपायज्ञः प्रसन्नो वक्तुमर्हसि।<br>
अनायासेन येनेममुत्तरेम भवार्णवम् ४७</p>
<p>दुःखाम्बुमग्नाः पुरुषाः प्राप्य ब्रह्म महाप्लवम्।<br>
उत्तरेयुर्भवाम्भोधिं तथा त्वमनुचिन्तय ४८</p>
<p>एवमुक्तस्तदा ब्रह्मा क्रियायोगं महात्मनाम्।<br>
तेषामृषीणामाचष्ट नराणां हितकाम्यया ४९</p>
<p>ब्रह्मोवाच।<br>
आराधयत विश्वेशं नारायणमतन्द्रिताः।<br>
बाह्यालम्बनसापेक्षास्तमजं जगतः पतिम् ५०</p>
<p>इज्यापूजानमस्कारशुश्रूषाभिरहर्निशम्।<br>
व्रतोपवासैर्विविधैर्ब्राह्मणानां च तर्पणैः ५१</p>
<p>तैस्तैश्चाभिमतैः कामैर्ये च चेतसि तुष्टिदाः।<br>
अपरिच्छेद्यमाहात्म्यमाराधयत केशवम् ५२</p>
<p>तन्निष्ठास्तद्गतधियस्तत्कर्माणस्तदाश्रयाः।<br>
तद्दृष्टयस्तन्मनसः सर्वस्मिन्स इति स्थितः ५३</p>
<p>समस्तान्यथ कर्माणि तत्र सर्वात्मनात्मनि।<br>
सन्न्यस्यध्वं स वः कर्ता समस्तावरणक्षयम् ५४</p>
<p>एतत्तदक्षरं ब्रह्म प्रधानपुरुषावुभौ।<br>
यतो यस्मिन्यथा चोभौ सर्वव्यापिन्यवस्थितौ ५५</p>
<p>परः पराणां परमः स एकः पुरुषोत्तमः।<br>
यस्याभिन्नमिदं सर्वं यच्चेङ्गं यच्च नेङ्गति ५६</p>
<p>तमाराध्य जगन्नाथं मोक्षकारणमव्यक्तम्।<br>
अचिन्त्यमपरिग्रहं क्रियायोगेन मुच्यते ५७</p>
<p>इति ते ब्रह्मणः श्रुत्वा रहस्यमृषिसत्तमाः।<br>
नराणामुपकाराय योगशास्त्राणि चक्रिरे।<br>
क्रियायोगपराणीह मुक्तिकार्याण्यनेकशः ५८</p>
<p>आराध्यते जगन्नाथो यदनुष्ठानतत्परैः।<br>
परमात्मा हृषीकेशः सर्वेशः सर्वभावनः ५९</p>
<p>तानि ते नृपशार्दूल सर्वपापहराण्यहम्।<br>
वक्ष्यामि श्रूयतामन्यद्रहस्यमिदमुत्तमम् ६०</p>
<p>संसारार्णवमग्नानां विषयाक्रान्तचेतसाम्।<br>
उत्तारमिच्छतां तस्माद्भृशं यन्नान्तरैरपि।<br>
विष्णुपोतं विना नान्यत्किञ्चिदस्ति परायणम् ६१</p>
<p>उत्तिष्ठंश्चिन्तय हरिं व्रजंश्चिन्तय केशवम्।<br>
भुञ्जंश्चिन्तय गोविन्दं स्वपंश्चिन्तय माधवम् ६२</p>
<p>एवमेकाग्रचित्तस्त्वं संश्रितो मधुसूदनम्।<br>
जन्ममृत्युजराग्राहं संसाराम्भस्तरिष्यसि ६३</p>
<p>अनन्तमीड्यं पुरुषं पुराणं जगद्विधातारमजं जनित्र्! यम्।<br>
समाश्रिता ये हरिमीशितारं तेषां भवो नास्ति हि मुक्तिभाजाम् ६४</p>
<p>इति विष्णुधर्मेषु क्रियायोगप्रवृत्तिः।</p>
<h2 id="heading-1"></h2>
<p>अथ द्वितीयोऽध्यायः।<br>
शौनक उवाच।<br>
श्रूयतां कुरुशार्दूल संवादोऽयमनुत्तमः।<br>
अम्बरीषस्य राजर्षेः सह देवेन चक्रिणा १</p>
<p>अम्बरीषो महीपालः पालयन्नेव मेदिनीम्।<br>
उद्विग्न एव द्वन्द्वान्तमभीप्सुः पुरुषर्षभः २</p>
<p>देवदेवात्स गोविन्दादभीप्सुर्द्वन्द्वसङ्क्षयम्।<br>
तपस्तेपे निराहारो गृणन्ब्रह्म सनातनम् ३</p>
<p>तस्य कालेन महता भक्तिमुद्वहतः पराम्।<br>
तुतोष भगवान्विष्णुः सर्वलोकपतिः प्रभुः ४</p>
<p>स रूपमैन्द्रमास्थाय तमुवाच महीपतिम्।<br>
मेघगम्भीरनिर्घोषो वारणेन्द्रगतिस्तदा ५</p>
<p>देवदेव उवाच।<br>
राजर्षे वद यत्कार्यं तव चेतस्यवस्थितम्।<br>
वरदोऽहमनुप्राप्तो वरय सुव्रत ६</p>
<p>एवमुक्तस्ततो राजा विलोक्य च पुरन्दरं।<br>
प्रत्युवाचार्घ्यमुद्यम्य स्वागतं तेऽस्त्विति प्रभो ७</p>
<p>नाहमाराधयामि त्वां तव बद्धोऽयमञ्जलिः।<br>
वरार्थिनां त्वं वरदः प्रयच्छाभिमतान्वरान् ८</p>
<p>देवदेव उवाच।<br>
वरार्थाय त्वयान्यैश्च क्रियते नृपते तपः।<br>
स किमर्थं त्वमस्मत्तो न गृह्णास्यभिवाञ्छितम् ९</p>
<p>राजोवाच।<br>
न वरार्थमयं यत्नस्त्वत्तो देवपते मम।<br>
विष्णोराराधनार्थाय विद्धि मां त्वं कृतोद्यमम् १०</p>
<p>देवदेव उवाच।<br>
अहं हि सर्वदेवानां त्रैलोक्यस्य तथेश्वरः।<br>
पालयन्ति ममैवाज्ञामादित्याद्याः सदा सुराः ११</p>
<p>आदित्या वसवो रुद्रानासत्यौ मरुतां गणाः।<br>
प्रजानां पतयः साध्या विश्वेदेवा महर्षयः १२</p>
<p>कुर्वन्त्येते ममैवाज्ञां सिद्धगन्धर्वपन्नगाः।<br>
मत्तो हि कोऽन्यो वरदः प्रतिगृह्णीष्व वाञ्छितम् १३</p>
<p>राजोवाच।<br>
त्वमिन्द्रः! सत्यमेवैतद्देवस्त्रिभुवनेश्वरः।<br>
त्वयापि प्राप्तमैश्वर्यं यतस्तं तोषयाम्यहम् १४</p>
<p>त्रैलोक्यं तव देवेश वशे यस्य महात्मनः।<br>
सप्तोदरे शया लोकास्तमीशं तोषयाम्यहम् १५</p>
<p>यस्य त्वममरैः सर्वैः समवेताः सुरेश्वर।<br>
देहप्राप्तोऽन्तरस्थो वै तं नमामि जनार्दनम् १६</p>
<p>निमेषो ब्रह्मणो रात्रिरुन्मेषो यस्य वासरः।<br>
तमीड्यमीशमजरं प्रणतोऽस्मि जनार्दनम् १७</p>
<p>यो हर्ता जगतो देवः कर्ता पालायिता च यः।<br>
त्रयस्यास्य च यो योनिस्तं विष्णुं तोषयाम्यहम् १८</p>
<p>हिरण्यकशिपुः पूर्वं हिरण्याक्षश्च ते रिपुः।<br>
तवानुकम्पया येन हतौ दैत्यौ नतोऽस्मि तम् १९</p>
<p>बलिनापहृतं शक्र दत्तं येन पुरा तव।<br>
त्रैलोक्यराज्यं तं बद्ध्वा तं नमामि जनार्दनम् २०</p>
<p>प्रसीद शक्र गच्छ त्वमहमप्यत्र संस्थितः।<br>
तपस्तप्स्ये जगन्नाथं द्रष्टुं नारायणं हरिम् २१</p>
<p>शौनक उवाच।<br>
एवमुक्तस्ततस्तेन शक्ररूपी जनादनः।<br>
पुनरप्याह तं कोपात्पार्थिवं तपसि स्थितम् २२</p>
<p>यदि मद्वचनादद्य न भवांस्त्यक्ष्यते तपः।<br>
वज्रं ते प्रहरिष्यामि बुध्यस्वैतद्यदीच्छसि २३</p>
<p>राजोवाच।<br>
नाप्यल्पमपराधं ते करोमि त्रिदशेश्वर।<br>
तथापि वधयोग्यं मां मन्यसे चेत्क्षिपायुधम् २४</p>
<p>श्रूयते किल गोविन्दे भक्तिमुद्वहतां नृणाम्।<br>
संसारार्णावभीतानां त्रिदशाः परिपन्थिनः २५</p>
<p>तापसोऽहं क्व निःसङ्गः क्व च कोपस्तवेदृशः।<br>
विज्ञातमेतद्गोविन्दभक्तिविघ्नोपपादितम् २६</p>
<p>भवन्ति बहवो विघ्ना नरे श्रेयःपरायणे।<br>
गोविन्दभक्त्यभ्यधिकं श्रेयश्चान्यन्न विद्यते २७</p>
<p>स त्वं प्रहर वा मा वा मयि वज्रं पुरन्दर।<br>
नाहमुत्सृज्य गोविन्दमन्यमाराधयामि भोः २८</p>
<p>न चापि वज्रं वज्री वा त्वं च नान्ये सुरासुराः।<br>
शक्ता निहन्तुमीशाने हृदयस्थे जनार्दने २९</p>
<p>किं च नो बहुनोक्तेन नाहं वक्ष्याम्यतः परं।<br>
यथेप्सितं कुरुष्व त्वं करिष्येऽहमभीप्सितम् ३०</p>
<p>शौनक उवाच।<br>
एवमुक्त्वा सुरपतिं पार्थिवः स पुनस्तपः।<br>
चचार मौनमास्थाय तेनातुष्यत केशवः ३१</p>
<p>सन्दर्शयामास ततः स्वं वपुः कैटभार्दनः।<br>
चतुर्भुजमुदाराङ्गं शङ्खचक्रगदाधरम् ३२</p>
<p>किरीटस्रग्धरं स्पष्टं नीलोत्पलदलच्छविम्।<br>
ऐरावतश्च गरुडस्तत्क्षणात्समदृश्यत ३३</p>
<p>स च राजवरो देवं पीतवाससमच्युतम्।<br>
विलोक्य भक्तिशिरसा सहसैव महीं ययौ ३४</p>
<p>प्रत्युवाच च भूपालः प्रणिपत्य कृताञ्जलिः।<br>
रोमाञ्चिततनुः स्तोत्रं पद्मनाभं ततोऽस्तुवत् ३५</p>
<p>राजोवाच।<br>
आदिदेव जयाजेय जय सर्गादिकारक।<br>
जयास्पष्टप्रकाशाण्ड बृहन्मूर्ते जयाक्षर ३६</p>
<p>जय सर्वगताचिन्त्य जय जन्मजरापह।<br>
जय व्यापिञ्जयाभेद सर्वभूतेष्ववस्थित ३७</p>
<p>जय यज्ञपते नाथ हव्यकव्याशनाव्यय।<br>
जय विज्ञातसिद्धान्त मायामोहक केशव ३८</p>
<p>लोकस्थित्यर्थमनघ वराह जय भूधर।<br>
नृसिंह जय देवारिवक्षःस्थलविदारण ३९</p>
<p>देवानामरिभीतानामार्तिनाशन वामन।<br>
जय क्रान्तसमस्तोर्वीनभःस्वर्लोकभावन ४०</p>
<p>जितं ते जगतामीश जितं ते सर्व सर्वद।<br>
जितं ते सर्वभूतेश योगिध्येय नमोऽस्तु ते ४१</p>
<p>नमोऽस्त्वव्यपदेश्याय नमः सूक्ष्मस्वरूपिणे।<br>
नमस्त्रिमूर्तये तुभ्यं विश्वमूर्ते नमोऽस्तु ते ४२</p>
<p>ब्रह्माद्यैश्चिन्त्यते रूपं यत्तत्सदसतः परं।<br>
विशेषैरविशेष्याय तस्मै तुभ्यं नमो नमः ४३</p>
<p>पुरुषाख्यं ततो रूपं निर्गुणं गुणभोक्तृ च।<br>
प्रकृतेः परतः सूक्ष्मं तन्नमस्यामि ते हरे ४४</p>
<p>अव्यक्तादिविशेषान्तमतिसूक्ष्मतमं महत्।<br>
प्राकृतं तव तद्रूपं तस्मै देव नमाम्यहम् ४५</p>
<p>रूपैर्नानाविधैर्यश्च तद्रूपान्तरगोचरम्।<br>
लीलया व्यवहारस्ते तस्मै देवात्मने नमः ४६</p>
<p>प्रसीद विष्णो गोविन्द शङ्खचक्रगदाधर।<br>
धराधरारविन्दाक्ष वासुदेव महेश्वर ४७</p>
<p>शौनक उवाच।<br>
इत्थं स्तुतो जगन्नाथः प्रोक्तवानिति केशवः।<br>
अम्बरीषं पृथिवीशं जगत्सन्नादयन्गिरा ४८</p>
<p>देवदेव उवाच।<br>
अम्बरीष प्रसन्नोऽस्मि भक्त्या स्तोत्रेण चानघ।<br>
वरं वृणीष्व धर्मज्ञ यत्ते मनसि वर्तते ४९</p>
<p>राजोवाच।<br>
एष एव वरः श्लाघ्यो यद्दृष्टोऽसि जगत्पते।<br>
त्वद्दर्शनमपुण्यानां स्वप्नेष्वपि हि दुर्लभम् ५०</p>
<p>बाल्यात्प्रभृति या देव त्वयि भक्तिर्ममाच्युत।<br>
वेत्ति तां भगवानेव हृदिस्थः सर्वदेहिनाम् ५१</p>
<p>त्वत्प्रसादान्ममेशान राज्यमव्याहतं भुवि।<br>
कोशदण्डौ तथातीव शरीरारोग्यमुत्तमम् ५२</p>
<p>स्त्रियोऽन्नपानसामर्थ्या हानिः स्वल्पापि नास्ति मे।<br>
बलं नागसहस्रस्य धारयाम्यरिसूदन ५३</p>
<p>सन्ततिर्निभृता भृत्या सानुरागाश्च मे जनाः।<br>
धर्महानिश्च देवेश न हि मे पालने भुवः ५४</p>
<p>यद्यदिच्छाम्यहं तत्तत्सर्वमस्ति जगत्पते।<br>
एतेनैवानुमानेन प्रसन्नो भगवानिति ५५</p>
<p>ज्ञातं मया हि गोविन्दे नाप्रसन्ने विभूतयः।<br>
एवं सर्वसुखाह्लादमध्यस्थोऽपि च केशव ५६</p>
<p>पुनरावृत्तिदुःखानां त्रासादुद्विग्नमानसः।<br>
मयि प्रसादाभिमुखं मनस्ते यदि केशव।<br>
तन्मामगाधे संसारे मग्नमुद्धर्तुमर्हसि ५७</p>
<p>सुखानि तानि नैवान्ते येषां दुःखं न तत्सुखम्।<br>
यदन्ते दुःखमागामि किम्पाकस्यैव भक्षणम् ५८</p>
<p>स प्रसादं कुरु गुरो जगतां त्वं जनार्दन।<br>
ज्ञानदानेन येनेमां वागुरान्निस्तरेमहि ५९</p>
<p>शौनक उवाच।<br>
इत्युक्तस्तस्य गोविन्दः कथयामास योगवित्।<br>
योगं निर्बीजमत्यन्तदुःखसंयोगभेषजम् ६०</p>
<p>उपदिष्टे ततो योगे प्रणिपत्याच्युतं नृपः।<br>
पुनः प्राह महाबाहुर्विनयावनतः स्थितः ६१</p>
<p>राजोवाच।<br>
देवदेव त्वया योगो यः प्रोक्तो मधुसूदन।<br>
नैष प्राप्यो मया नान्यैर्मानवैरजितेन्द्रियैः ६२</p>
<p>विषया दुर्जयाः पुम्भिरिन्द्रियाकर्षिणः सदा।<br>
इन्द्रियाणां जयं तेषु कः शक्तानां करिष्यति ६३</p>
<p>अहं ममेति चाख्याति दुर्जयं चञ्चलं मनः।<br>
रागादयः कथं जेतुं शक्या जन्मान्तरैरपि ६४</p>
<p>सोऽहमिच्छामि देवेश त्वत्प्रसादादनिर्जितैः।<br>
रागादिभिरमर्त्यत्वं प्राप्तुं प्रक्षीणकल्मषः ६५</p>
<p>देवदेव उवाच।<br>
यद्येवं मुक्तिकामस्त्वं नरनाथ शृणुष्व तत्।<br>
क्रियायोगं समस्तानां क्लेशानां हानिकारकम् ६६</p>
<p>मन्मना भव मद्भक्तो मद्याजीमां नमस्कुरु।<br>
मामेवैष्यसि युक्त्वैवमात्मानं मत्परायणः ६७</p>
<p>मद्भावना मद्यजना मद्भक्ता मत्परायणाः।<br>
मम पूजापराश्चैव मयि यान्ति लयं नराः ६८</p>
<p>सर्वभूतेषु मां पश्य समवस्थितमीश्वरम्।<br>
कर्तासि केन वैरत्वं एवं दोषान्प्रहास्यसि ६९</p>
<p>जङ्गमाजङ्गमे ज्ञाते मय्यात्मनि तथा तव।<br>
रागलोभादिनाशेन भवित्री कृतकृत्यता ७०</p>
<p>भक्त्यातिप्रवणस्यापि चञ्चलत्वान्मनो यदि।<br>
मय्यनासादवद्भूप कुरु मद्रूपिणीं तनुम् ७१</p>
<p>सुवर्णरजताद्यैस्त्वं शैलमृद्दारुलेखजाम्।<br>
पूजामहर्हैर्विविधैः सम्पूजय च पार्थिव ७२</p>
<p>तस्यां चित्तं समावेश्य त्याजयान्यान्व्यपाश्रयान्।<br>
पूजिता सैव ते भक्त्या ध्याता चैवोपकारिणी ७३</p>
<p>गच्छंस्तिष्ठन्स्वपन्भुञ्जंस्तामेवाग्रे च पृष्ठतः।<br>
उपर्यधस्तथा पार्श्वे चिन्तयान्तस्तथात्मनः ७४</p>
<p>स्नानैस्तीर्थोदकैर्हृद्यैः पुष्पगन्धानुलेपनैः।<br>
वासोभिर्भूषणैर्भक्ष्यैर्गीतवाद्यैर्मनोहरैः ७५</p>
<p>यच्च यच्च नृपेष्टं ते किञ्चिद्भोज्यादि तेन ताम्।<br>
भक्तिनम्रो नरश्रेष्ठ प्रीणयार्चां कृतां मम ७६</p>
<p>रागेणाकृष्यते चेतो गन्धर्वाभिमुखं यदि।<br>
मयि बुद्धिं समावेश्य गायेथा मम तां कथाम् ७७</p>
<p>कथायां रमते चेतो यदि तद्भावना मम।<br>
श्रोतव्या प्रीतियुक्तेन अवतारेषु या कथा ७८</p>
<p>एवं मय्यर्पितमनाश्चेतसो ये व्यपाश्रयाः।<br>
हेयास्तानखिलान्भूप परित्यक्ष्यस्यभीर्भव ७९</p>
<p>अक्षीणरागदोषोऽपि मत्क्रिया परमः परम्।<br>
पदमाप्स्यसि मा भैस्त्वं मय्यर्पितमना भव ८०</p>
<p>मयि सन्न्यस्य सर्वं त्वमात्मानं यत्तवास्ति च।<br>
मदर्थं कुरु कर्माणि मा च धर्मव्यतिक्रमम् ८१</p>
<p>राज्यं कुरु नरश्रेष्ठ निवेद्य पृथिवीं मम।<br>
तद्व्याघातपरा ये च जहि तानवनीपते ८२</p>
<p>एतेनैवोपदेशेन व्याख्यातमखिलं तव।<br>
क्रियायोगं समास्थाय मय्यर्पितमना भव ८३</p>
<p>राजोवाच।<br>
मद्धिताय जगन्नाथ क्रियायोगाश्रितं मम।<br>
विस्तरेणेदमाख्याहि प्रसन्नस्त्वं हि दुःखहा ८४</p>
<p>त्वामृतेन हि नो वक्तुं समर्थोऽन्यो जगद्गुरो।<br>
गुह्यमेतत्पवित्रं च तदाचक्ष्य प्रसीद मे ८५</p>
<p>देवदेव उवाच।<br>
आख्यास्यत्येतदखिलं वसिष्ठस्ते पुरोहितः।<br>
मत्प्रसादादविकलं स च वेत्स्यत्यशेषतः ८६</p>
<p>इत्युक्त्वान्तर्दधे देवः सर्वलोकेश्वरो हरिः।<br>
स च राजा वनाद्भूयो निजमभ्यागमत्पुरम् ८७</p>
<p>इति विष्णुधर्मेष्वच्युताम्बरीषसंवादः।</p>
<h2 id="heading-2"></h2>
<p>अथ तृतीयोऽध्यायः।<br>
शौनक उवाच।<br>
राज्यस्थस्तु महीपालः प्रणिपत्य पुरोहितम्।<br>
वसिष्ठं परिपप्रच्छ विष्णोराराधनं प्रति १</p>
<p>देवदेवेन भगवन्नादिष्टोऽसि महात्मना।<br>
क्रियायोगाश्रितं सर्वं व्याख्यास्यति भवान्किल २</p>
<p>स त्वां पृच्छाम्यहं सर्वं क्रियायोगेन केशवम्।<br>
सन्तोषयितुमीशानं यथा शक्ष्यामि तद्वद ३</p>
<p>वसिष्ठ उवाच।<br>
देवप्रसादादखिला ममापि स्मृतिरागता।<br>
ज्ञानमेतदशेषं ते कथयामि निबोध तत् ४</p>
<p>भक्तिमानभवद्दैत्यो हिरण्यकशिपोः सुतः।<br>
नारायणे महाप्रज्ञः सर्वलोकपरायणे।<br>
स पप्रच्छ भृगुश्रेष्ठं शुक्रमात्मपुरोहितम् ५</p>
<p>प्रह्लाद उवाच।<br>
भगवन्नृसिंहरूपस्य विष्णोस्तातं जिघांसतः।<br>
दृष्टं देहे मया सर्वं त्रैलोक्यं भूर्भुवादिकम् ६</p>
<p>ब्रह्मा प्रजापतिश्चेन्द्रोरुद्रैः! पशुपतिः सह।<br>
वसवोऽष्टौ तथादित्या द्वादशाहःक्षपा मही ७</p>
<p>दिशो नभस्तारकौघं नक्षत्रग्रहसङ्कुलम्।<br>
अश्विनौ मरुतः साध्या विश्वेदेवास्तथ र्षयः ८</p>
<p>वर्षाचलास्तथा नद्यः सप्त सप्त कुलाचलाः।<br>
समुद्राः! सप्त ऋतवः कान्ताराणि वनानि च।<br>
नगरग्रामतरुभिः समावेतं च भूतलम् ९</p>
<p>एतच्चान्यच्च यत्किञ्चिद्देवर्षिपितृमानवम्।<br>
सतिर्यगूर्ध्वपातालं तस्य दृष्टं तनौ मया १०</p>
<p>सोऽहं तमजरं देवं दुष्टदैत्यनिवर्हणम्।<br>
आराधयितुमिच्छामि भगवंस्त्वदनुज्ञया ११</p>
<p>अनुग्राह्योऽस्मि यदि ते ममायं भक्तिमानिति।<br>
तन्ममोपदिशाद्य त्वं महदाराधनं हरेः १२</p>
<p>शुक्र उवाच।<br>
अनुग्राह्योऽसि देवस्य नूनमव्यक्तजन्मनः।<br>
आराधनाय दैत्येन्द्रयत्ते तत्प्रवणं मनः १३</p>
<p>यदि देवपतिं विष्णुमाराधयितुमिच्छसि।<br>
भगवन्तमनाद्यन्तं भव भागवतोऽसुर १४</p>
<p>न ह्यभागवतैर्विष्णुर्ज्ञातुं स्तोतुं च तत्त्वतः।<br>
द्रष्टुं वा शक्यते मर्त्यैः प्रवेष्टुं कुत एव हि १५</p>
<p>जन्मभिर्बहुभिः पूता नरास्तद्गतचेतसः।<br>
भवन्ति वै भागवतास्ते विष्णुं प्रविशन्ति च १६</p>
<p>अनेकजन्मसंसारचिते पापसमुच्चये।<br>
नाक्षीणे जायते पुंसां गोविन्दाभिमुखी मतिः १७</p>
<p>प्रद्वेषं याति गोविन्दे द्विजान्वेदांश्च निन्दति।<br>
यो नरस्तं विजानीयादसुरांशसमुद्भवम् १८</p>
<p>पाषण्डेषु रतिः पुंसां हेतुवादानुकूलता।<br>
जायते विष्णुमायाम्भःपतितानां दुरात्मनाम् १९</p>
<p>यदा पापक्षयः पुंसां तदा वेदद्विजातिषु।<br>
विष्णौ च यज्ञपुरुषे श्रद्धा भवति ते यथा २०</p>
<p>यदा स्वल्पावशेषस्तु नराणां पापसञ्चयः।<br>
भवन्ति ते भागवतास्तदा दैत्यपते नराः २१</p>
<p>भ्राम्यतामत्र संसारे नराणां कर्मदुर्गमे।<br>
हस्तावलम्बदो ह्येको भक्तिप्रीतो जनार्दनः २२</p>
<p>स त्वं भागवतो भूत्वा सर्वपापहरं हरिम्।<br>
आराधय परं भक्त्या प्रीतिमेष्यति केशवः २३</p>
<p>प्रह्लाद उवाच।<br>
किंलक्षणा भागवता भवन्ति पुरुषा गुरो।<br>
यच्च भागवतैः कार्यं तन्मे कथय भार्गव २४</p>
<p>शुक्र उवाच।<br>
कर्मणा मनसा वाचा प्राणिनां यो न हिंसकः।<br>
भावभक्तश्च गोविन्दे दैत्य भागवतो हि सः २५</p>
<p>यो ब्राह्मणांश्च वेदांश्च नित्यमेन्वानुमंस्यति।<br>
न च द्रोग्धा परं वादे दैत्य भागवतो हि सः २६</p>
<p>सर्वान्देवान्हरिं वेत्ति सर्वलोकांश्च केशवम्।<br>
तेभ्यश्च नान्यमात्मानं दैत्य भागवतो हि सः २७</p>
<p>देवं मनुष्यमन्यं वा पशुपक्षिपिपीलिकान्।<br>
तरुपाषाणकष्ठादि भूम्यम्भोगगनं दिशः २८</p>
<p>आत्मानं वापि देवेशान्नातिरिक्तं जनार्दनात्।<br>
यो भजेत विजानीष्व तं वै भागवतं नरम् २९</p>
<p>सर्वं भगवतो भावो यद्भूतं भवसंस्थितम्।<br>
इति यो वै विजानाति स तु भागवतो नरः ३०</p>
<p>भवभीतिं हरत्येष भक्तिभावेन भावितः।<br>
भगवानिति भावो यः स तु भागवतो नरः ३१</p>
<p>भावं न कुरुते यस्तु सर्वभूतेषु पापकम्।<br>
कर्मणा मनसा वाचा स तु भागवतो नरः ३२</p>
<p>बाह्यार्थनिरपेक्षो यो भक्तो भगवतः क्रियाम्।<br>
भावेन निष्पादयति ज्ञेयो भागवतस्तु सः ३३</p>
<p>नारयो यस्य न स्निग्धा न चोदासी न वृत्तयः।<br>
पश्यतः सर्वमेवेदं विष्णुं भागवतो हि सः ३४</p>
<p>सुतप्तेनेह तपसा यज्ञैर्वा बहुदक्षिणैः।<br>
तां गतिं न नरा यान्ति यां वै भागवता गताः ३५</p>
<p>योगच्युतैर्भागवतैर्देवराजः शतक्रतुः।<br>
अर्वाङ्निरीक्ष्यते यज्ञी किमु ये योगपारगाः ३६</p>
<p>यज्ञनिष्पत्तये वेदा यज्ञो यज्ञपतेः कृते।<br>
तत्तोषणाय भावेन तस्माद्भागवतो भव ३७</p>
<p>येन सर्वात्मना विष्णौ भक्त्या भावो निवेशितः।<br>
दैत्येश्वर कृतार्थत्वाच्छ्लाघ्यो भागवतो हि सः ३८</p>
<p>अपि नः स कुले धन्यो जायते कुलपावनः।<br>
भगवान्भक्तिभावेन येन विष्णुरुपासितः ३९</p>
<p>यः कारयति देवार्चां हृदयालम्बनं हरेः।<br>
स नरो विष्णुसालोक्यमुपैति धूतकल्मषः ४०</p>
<p>यश्च देवालयं भक्त्या विष्णोः कारयति स्वयम्।<br>
स सप्तपुरुषांल्लोकान्विष्णोर्नयति मानवः ४१</p>
<p>यावन्त्यब्दानि देवार्चा हरेस्तिष्ठति मन्दिरे।<br>
तावद्वर्षसहस्राणि विष्णुलोके स मोदते ४२</p>
<p>देवार्चा लक्षणोपेता तद्गृहं सततं दिवि।<br>
निष्कामं च मनो यस्य स यात्यक्षरसात्म्यताम् ४३</p>
<p>पुष्पाण्यतिसुगन्धीनि मनोज्ञानि च यः पुमान्।<br>
प्रयच्छति हृषीकेशे तद्भावगतमानसः ४४</p>
<p>धूपांश्च विविधांस्तांस्तान्गन्धाढ्यं चानुलेपनम्।<br>
दीपावल्युपहारांश्च यच्चाभीष्टमथात्मनः ४५</p>
<p>नरः सोऽनुदिनं यज्ञं करोत्याराधनं हरेः।<br>
यज्ञेशो भगवान्विष्णुर्मखैरपि हि तोष्यते ४६</p>
<p>बहूपकरणा यज्ञा नानासम्भारविस्तराः।<br>
प्राप्यन्ते ते धनयुतैर्मनुष्यैर्नाल्पसञ्चयैः ४७</p>
<p>भक्त्या च पुरुषैः पूजा कृता दूर्वाङ्कुरैरपि।<br>
हरेर्ददाति हि फलं सर्वयज्ञैः सुदुर्लभम् ४८</p>
<p>यानि पुष्पाणि हृद्यानि धूपगन्धानुलेपनम्।<br>
दयितं भूषणं यच्च ये च कौशेयवाससी ४९</p>
<p>यानि चाभ्यवहाराणि भक्ष्याणि च फलानि च।<br>
प्रयच्छ तानि गोविन्दे भवेथाश्चैव तन्मनाः ५०</p>
<p>आद्यन्तं यज्ञपुरुषं यथाशक्त्या प्रसादय।<br>
आराध्य याति तं देवं तस्मिन्नेव नरो लयम् ५१</p>
<p>पुण्यैस्तीर्थोदकैर्गन्धैर्मधुना सर्पिषा तथा।<br>
क्षीरेण स्नापयेदीशमच्युतं जगतः पतिम् ५२</p>
<p>दधिक्षीरह्रदान्पुण्यांस्ततो लोकान्मधुच्युतः।<br>
प्रयास्यस्यसुरश्रेष्ठ निर्वृतिं चापि शाश्वतीम् ५३</p>
<p>स्तोत्रैर्गीतैस्तथा वाद्यैर्ब्राह्मणानां च तर्पणैः।<br>
मनसश्चैकतायोगादाराधय जनार्दनम् ५४</p>
<p>आराध्य तं विदेहानां पुरुषाः सप्तसप्ततिः।<br>
हैहयाः पञ्चपञ्चाशदमृतत्वमुपागताः ५५</p>
<p>स त्वमेभिः प्रकारैस्तमुपवासैश्च केशवम्।<br>
तोषयाद्यो हि तुष्टोऽसौ विष्णुर्द्वन्द्वप्रशान्तिदः ५६</p>
<p>इति विष्णुधर्मेषु शुक्रप्रह्लादसंवादः।</p>
<h2 id="heading-3"></h2>
<p>अथ चतुर्थोऽध्यायः।<br>
प्रह्लाद उवाच।<br>
उपवासैर्हृषीकेशः कथं तुष्यति भार्गव।<br>
परिहारांस्तथाचक्ष्व ये त्याज्याश्चोपवासिनाम् १</p>
<p>यद्यत्कार्यं यथा चैव केशवाराधने नरैः।<br>
तत्सर्वं विस्तराद्ब्रह्मन्यथावद्वक्तुमर्हसि २</p>
<p>शुक्र उवाच।<br>
स्मृतः सम्पूजितो धूपपुष्पाद्यैर्दयितैर्हरिः।<br>
भोगिनामुपकाराय किं पुनश्चोपवासिनाम् ३</p>
<p>उपावृत्तस्तु पापेभ्यो यस्तु वासो गुणैः सह।<br>
उपवासः स विज्ञेयः सर्वभोगविवर्जितः ४</p>
<p>एकरात्रं द्विरात्रं वा त्रिरात्रमथवापरम्।<br>
उपवासी हरिं यस्तु भक्त्या ध्यायति मानवः ५</p>
<p>तन्नामजापी तत्कर्मरतिस्तद्गतमानसः।<br>
निष्कामो दैत्य स ब्रह्म परमाप्नोत्यसंशयम् ६</p>
<p>यं च काममभिध्यायन्केशवार्पितमानसः।<br>
उपोष्यति तमाप्नोति प्रसन्ने गरुडध्वजे ७</p>
<p>कथ्यते च पुरा विप्रः पुलस्त्यो ब्रह्मवादिना।<br>
दाल्भ्येन पृष्टोऽकथयद्यथैतदरिसूदन ८</p>
<p>दाल्भ्य उवाच।<br>
ब्राह्मणैः क्षत्रियैर्वैश्यैः शूद्रैः! स्त्रीभिस्तथा मुने।<br>
संसारगर्तपङ्कस्थैः सुगतिः प्राप्यते कथम् ९</p>
<p>पुलस्त्य उवाच।<br>
अनाराध्य जगन्नाथं सर्वधातारमच्युतम्।<br>
निर्व्यलीकेन चित्तेन कः प्रयास्यति सद्गतिम् १०</p>
<p>विषयग्राहि वै यस्य न चित्तं केशवार्पितम्।<br>
स कथं पापपङ्काङ्की नरो यास्यति सद्गतिम् ११</p>
<p>यदि संसारदुःखार्तः सुगतिं गन्तुमिच्छसि।<br>
तदाराधय सर्वेशं जगद्धातारमच्युतम् १२</p>
<p>पुष्पैः सुगन्धैर्हृद्यैश्च धूपैः सागरुचन्दनैः।<br>
वासोभिर्भूषणैर्भक्ष्यैरुपवासपरायणः १३</p>
<p>यदि संसारनिर्वेदादभिवाञ्छसि सद्गतिम्।<br>
तदाराधय गोविन्दं यच्चेष्टं तव चेतसि १४</p>
<p>पुष्पाणि यदि ते न स्युः शस्तं पादपपल्लवैः।<br>
दूर्वाङ्कुरैरपि ब्रह्मंस्तदभावेऽर्चयाच्युतम् १५</p>
<p>सुगन्धिपुष्पदीपाद्यैर्यः कुर्यात्केशवालये।<br>
सर्वतीर्थफलं तस्य सम्भवेत्केशवार्चया।<br>
सबाह्याभ्यन्तरं यस्तु मार्जयेदच्युतालयम्।<br>
सबाह्याभ्यन्तरं तस्य कायो निष्कल्मषो भवेत्।<br>
पुष्पपत्राम्बुभिर्धूपैर्यथाविभवमच्युतः।<br>
पूजितस्तुष्टिमतुलां भक्त्यायात्येकचेतसाम् १६</p>
<p>यः सदायतने विष्णोः कुरुते मार्जनक्रियाम्।<br>
स पांसुभूमेर्देहाच्च सर्वपापं व्यपोहति १७</p>
<p>यावन्त्यः पांसुकणिका मार्ज्यन्ते केशवालये।<br>
दिनानि दिवि तावन्ति तिष्ठत्यस्तमलो नरः १८</p>
<p>अहन्यहनि यत्पापं कुरुते द्विजसत्तम।<br>
गोचर्ममात्रं सम्मार्ज्य हन्ति तत्केशवालये १९</p>
<p>यश्चोपलेपनं कुर्याद्विष्णोरायतने नरः।<br>
सोऽपि लोकं समासाद्य मोदते च शतक्रतोः २०</p>
<p>मृदा धातुविकारैर्वा वर्णकैर्गोमयेन वा।<br>
उपलेपनकृद्याति विमानं मणिचित्रितम् २१</p>
<p>उदकाभ्युक्षणं विष्णोर्यः करोति तथा गृहे।<br>
सोऽपि गच्छति यत्रास्ते भगवान्यादसां पतिः २२</p>
<p>पुष्पप्रकरमत्यर्थं सुगन्धं केशवालये।<br>
उपलिप्ते नरो दत्त्वा न दुर्गतिमवाप्नुयात् २३</p>
<p>विमानमतिविद्योति सर्वरत्नमयं दिवि।<br>
समाप्नोति नरो दत्त्वा दीपकं केशवालये २४</p>
<p>यस्तु संवत्सरं पूर्णं तिलपात्रप्रदो नरः।<br>
ध्वजं तु विष्णवे दद्यात्सममेतत्फलं द्विज २५</p>
<p>विधुन्वन्हन्ति वातेन दातुरज्ञानतः कृतम्।<br>
पापं केतुर्गृहे विष्णोर्दिवारात्रमसंशयम् २६</p>
<p>गीतवाद्यादिभिर्देवं य उपास्ते जनार्दनम्।<br>
गान्धर्वैर्गीतनृत्यैः स विमानस्थो निषेव्यते २७</p>
<p>जातिस्मरत्वं मेधां च तथैवोपरमे स्मृतिम्।<br>
प्राप्नोति विष्ण्वायतने पुण्याख्यानकथाकरः २८</p>
<p>उपोषितः पूजितो वा दृष्टो वा नमितोऽपि वा।<br>
प्रदम्भ हरते पापं को न सेवेद्धरिं ततः।<br>
वेदवादक्रियायज्ञस्नानतीर्थफलं परम्।<br>
अष्टाङ्गप्रणिपातेन प्रणिपत्य हरिं लभेत्।<br>
प्रगम्य हृदा शिरसा पादपद्मे महीतले।<br>
निष्कल्मषो भवेत्सद्यो न नाटी पादपांसुना।<br>
एकस्य कृष्णस्य क्राजतः प्रणामो दशाश्वमेधावभृथेन तुल्यः।<br>
दशाश्वमेधैः पुनरेति जन्म कृष्णप्रणामी न पुनर्भवाय।<br>
एवं देवेश्वरो भक्त्या येन विष्णुरुपासितः।<br>
स प्राप्नोति गतिं श्लाघ्यां यां यामिच्छति चेतसा २९</p>
<p>देवत्वं मनुजैःकैश्चिद्गन्धर्वत्वं तथापरैः।<br>
विद्याधरत्वमपरैराराध्याप्तं जनार्दनम् ३०</p>
<p>शक्रः क्रतुशतेनेशमाराध्य गरुडध्वजम्।<br>
देवेन्द्रत्वं गतस्तस्मान्नान्यः पूज्यतमः क्वचित् ३१</p>
<p>देवेभ्योऽपि हि पूज्यस्तु स्वगुरुर्ब्रह्मचारिणः।<br>
तस्यापि यज्ञपुरुषो विष्णुः पूज्यो द्विजोत्तम ३२</p>
<p>स्त्रियश्च भर्तारमृते पूज्यमन्यन्न दैवतम्।<br>
भर्तुर्गृहस्थस्य सतः पूज्यो यज्ञपतिर्हरिः ३३</p>
<p>वैखानसानामाराध्यस्तपोभिर्मधुसूदनः।<br>
ध्येयः परिव्राजकानां वासुदेवो महात्मनाम् ३४</p>
<p>एवं सर्वाश्रमाणां हि वासुदेवः परायणम्।<br>
सर्वेषां चैव वर्णानां तमाराध्याप्नुयाद्गतिम् ३५</p>
<p>शृणुष्व गदतः काम्यामुपवासांस्तथापरान्।<br>
तत्तमाश्रित्य यान्कामान्कुर्वीतेप्सितमात्मनः ३६</p>
<p>-&mdash;&mdash;&mdash;&mdash;&mdash;&mdash;&mdash;-एकादश्यां शुक्लपक्षे फाल्गुने मासि यो नरः।<br>
जपेत्कृष्णेति देवस्य नाम भक्त्या पुनःपुनः ३७</p>
<p>देवार्चने चाष्टशतं कृत्वैतत्तु जपेच्छुचिः।<br>
प्रातः प्रस्थानकाले च उत्थाने स्खलिते क्षुते ३८</p>
<p>पाषण्डपतितांश्चैव तथैवान्त्यावसायिनः।<br>
नालपेत तथा कृष्णमर्चयेच्छ्रद्धयान्वितः।<br>
इदं चोदाहरेत्कृष्णे मनः सन्धाय तत्परः ३९</p>
<p>कृष्ण कृष्ण कृपालुस्त्वमगतीनां गतिर्भव।<br>
संसारान्तर्निमग्नानां प्रसीद मधुसूदन ४०</p>
<p>एवं प्रसाद्योपावासं कृत्वा नियतमानसः।<br>
पूर्वाह्न एव चान्येद्युर्गव्यं सम्प्रास्य वै सकृत्।<br>
स्नातोऽर्चयित्वा कृष्णेति पुनर्नाम प्रकीर्तयेत् ४१</p>
<p>वारिधारात्रयं चैव विक्षिपेद्देवपादयोः।<br>
चैत्रवैशाखयोश्चैव तद्वज्ज्येष्ठे तु पूजयेत् ४२</p>
<p>मर्त्यलोके गतिं श्रेष्ठां दाल्भ्य प्राप्नोति वै नरः।<br>
उत्क्रान्तिकाले कृष्णस्य स्मरणं च तथाप्नुते ४३</p>
<p>आषाढे श्रावणे चैव मासे भाद्रपदे तथा।<br>
तथैवाश्वयुजे देवमनेन विधिना नरः ४४</p>
<p>उपोष्य सम्पूज्य तथा केशवेति च कीर्तयेत्।<br>
गोमूत्रप्राशनात्पूर्वं स्वर्गलोकगतिं व्रजेत् ४५</p>
<p>आराधितस्य जगतामीश्वरस्याव्यायात्मनः।<br>
उत्क्रान्तिकाले स्मरणं केशवस्य तथाप्नुयात् ४६</p>
<p>क्षीरस्य प्राशनं यस्तु विधिं चेमं यथोदितम्।<br>
कार्त्तिकादि यथान्यायं कुर्यान्मासचतुष्टयम् ४७</p>
<p>तेनैव विधिना ब्रह्मन्विष्णोर्नाम प्रकीर्तयेत्।<br>
स याति विष्णुसालोक्यं विष्णुं स्मरति च क्षये ४८</p>
<p>प्रतिमासं द्विजातिभ्यो दद्याद्दानं यथेच्छया।<br>
चातुर्मास्ये च सम्पूर्णे पुण्यं श्रवणकीर्तनम् ४९</p>
<p>कथां वा वासुदेवस्य तद्गीतीर्वापि कारयेत्।<br>
एवमेतां गतिं श्रेष्ठां देवनामानुकीर्तनात् ५०</p>
<p>कथितं पारणं यत्ते कार्ष्णं मासचतुष्टयम्।<br>
आधिपत्यं तथा भोगांस्तेन प्राप्नोति मानुषान् ५१</p>
<p>द्वितीयेन तथा भोगानैन्द्रान्प्राप्नोति मानवः।<br>
विष्णोर्लोकं तृतीयेन पारणेन तथाप्नुयात् ५२</p>
<p>एवमेतत्समाख्यातं गतिप्रापकमुत्तमम्।<br>
विधानं द्विजशार्दूल कृष्णतुष्टिप्रदं नृणाम् ५३</p>
<p>सुगतिद्वादशीमेतां श्रद्दधानस्तु यो नरः।<br>
उपोष्य च तथा नारी प्राप्नोति त्रिविधां गतिम् ५४</p>
<p>एषा धन्या पापहरा तिथिर्नित्यमुपासिता।<br>
आराधनाय शिष्टैषा देवदेवस्य चक्रिणः ५५</p>
<p>इति विष्णुधर्मेषु सुगतिद्वादशी।</p>
<h2 id="heading-4"></h2>
<p>अथ पञ्चमोऽध्यायः।<br>
पुलस्त्य उवाच।<br>
पञ्चदश्यां च शुक्लस्य फाल्गुनस्यैव सत्तम।<br>
पाषण्डपतितांश्चैव तथैवान्त्यावसायिनः १</p>
<p>नास्तिकान्भिन्नवृत्तींश्च पापिनश्चाप्यनालपन्।<br>
नारायणे गतमनाः पुरुषो नियतेन्द्रियः २</p>
<p>तिष्ठन्व्रजन्प्रस्खलिते क्षुते वापि जनार्दनम्।<br>
कीर्तयेत्तत्क्रियाकाले सप्तकृत्वः प्रकीर्तयेत् ३</p>
<p>लक्ष्म्या समन्वितं देवमर्चयेच्च जनार्दनम्।<br>
सन्ध्याव्युपरमे चेन्दुस्वरूपं हरिमीश्वरम् ४</p>
<p>रात्रिं च लक्ष्मीं सञ्चिन्त्य सम्यगर्घ्येन पूजयेत्।<br>
नक्तं च भुञ्जीत नरस्तैलक्षारविवर्जितम् ५</p>
<p>तथैव चैत्रवैशाखज्येष्ठेषु मुनिसत्तम।<br>
अर्चयीत यथाप्रोक्तं प्राप्ते प्राप्ते तु तद्दिने ६</p>
<p>निष्पादितं भवेदेकं पारणं दाल्भ्य भक्तितः।<br>
द्वितीयं चापि वक्ष्यामि पारणं द्विजसत्तम ७</p>
<p>आषाढे श्रावणे मासि प्राप्ते भाद्रपदे तथा।<br>
तथैवाश्वयुजेऽभ्यर्च्य श्रीधरं च श्रिया सह ८</p>
<p>सम्यक् चन्द्रमसे दत्त्वा भुञ्जीतार्घ्यं यथाविधि।<br>
द्वितीयमेतदाख्यातं तृतीयं पारणं शृणु ९</p>
<p>कार्त्तिकादिषु मासेषु तथैवाभ्यर्च्य केशवम्।<br>
भूत्या समन्वितं दद्याच्छशाङ्कायार्हनं निशि १०</p>
<p>भुञ्जीत च तथा प्रोक्तं तृतीयमिति पारणम्।<br>
प्रतिपूजासु दद्याच्च ब्राह्मणेभ्यश्च दक्षिणाम् ११</p>
<p>प्रतिमासं च वक्ष्यामि प्राशनं कायशोधनम्।<br>
चतुरः प्रथमान्मासान्पञ्चगव्यमुदाहृतम् १२</p>
<p>कुशोदकं तथैवान्यदुक्तं मासचतुष्टयम्।<br>
सूर्यांशुतप्तं तद्वच्च जलं मासचतुष्टयम् १३</p>
<p>गीतवाद्यादिकं पाठ्यं तथा कृष्णस्य वा कथान्।<br>
कारियीत च देवस्य पारणे पारणे गते १४</p>
<p>एवं सम्पूज्य विधिवत्सपत्नीकं जनार्दनम्।<br>
नाप्नोतीष्टवियोगादीन्पुमान्योषिदथापि वा १५</p>
<p>जनार्दनं सलक्ष्मीकमर्चयेत्प्रथमं ततः।<br>
सश्रीकं श्रीधरं भक्त्या तृतीये भूतिकेशवौ १६</p>
<p>यावन्त्येतद्विधानेन पारणेनार्चति प्रभुम्।<br>
तावन्ति जन्मान्यसुखं नाप्नोतीष्टवियोगजम् १७</p>
<p>देवस्य च प्रसादेन मरणे प्राप्य तत्स्मृतिम्।<br>
कुले सतां स्फीतधने जायते नरः १८</p>
<p>-&mdash;&mdash;&mdash;&ndash;नारिं प्राप्नोति न व्याधिं नरकं च न पश्यति।<br>
दुर्गमं यममार्गं च नेक्षते द्विजसत्तम।<br>
दाल्भ्य उवाच।<br>
श्रोतुमिच्छाम्यहं तात यममार्गं सुदुर्गमम्।<br>
यथा सुखेन संयान्ति मानवास्तद्वदस्व मे १९</p>
<p>पुलस्त्य उवाच।<br>
प्रतिमासं तु नामानि कृष्णस्यैतानि द्वादश।<br>
कृतोपवासः सुस्नातः पूजयित्वा जनार्दनम्।<br>
उच्चारयन्नरोऽभ्येति सुसुखेनैव तत्पथम् २०</p>
<p>ततो विप्राय वै दद्यादुदकुम्भं सदक्षिणं।<br>
उपानद्वस्त्रयुग्मं च छत्त्रं कनकमेव च २१</p>
<p>यद्वै मासगतं नाम तत्प्रीतिश्चापि संवदेत्।<br>
संवत्सरान्तेऽप्यथवा प्रतिमासं द्विजान्बुधः।<br>
वाचयेदुदकुम्भाद्यैर्दानैः सर्वाननुक्रमात् २२</p>
<p>केशवं मार्गशीर्षे तु पौषे नारायणं तथा।<br>
माधवं माघमासे तु गोविन्दं फाल्गुने तथा २३</p>
<p>विष्णुं चैत्रेऽथ वैशाखे तथैव मधुसूदनम्।<br>
ज्येष्ठे त्रिविक्रमं देवमाषाढे वामनं तथा २४</p>
<p>श्रावणे श्रीधरं चैव हृषीकेशेति चापरम्।<br>
नाम भाद्रपदे मासि गीयते पुण्यकाङ्क्षिभिः २५</p>
<p>पद्मनाभं चाश्वयुजे दामोदरमतः परम्।<br>
कार्त्तिके देवदेवेशं स्तुवंस्तरति दुर्गतिम् २६</p>
<p>इह वै स्वस्थतां प्राप्य मरणे स्मरणं ततः।<br>
याम्यक्लेशमसम्प्राप्य स्वर्गलोके महीयते २७</p>
<p>ततो मानुष्यमासाद्य निरातङ्को गतज्वरः।<br>
धनधान्यवति स्फीते जन्म साधुकुलेऽर्हति २८</p>
<p>इति विष्णुधर्मेषु याम्यक्लेशमुक्तिः।</p>
<h2 id="heading-5"></h2>
<p>अथ षष्ठोऽध्यायः।<br>
दाल्भ्य उवाच।<br>
उपवासव्रतानीह केशवाराधनं प्रति।<br>
ममाचक्ष्व महाभाग परं कौतूहलं हि मे १</p>
<p>पुलस्त्य उवाच।<br>
कामान्यान्यान्नरो भक्तो मनसेच्छति केशवात्।<br>
व्रतोपवासनात्प्रीतस्तांस्तान्विष्णुः प्रयच्छति २</p>
<p>रत्नपर्वतमारुह्य यथा रत्नं महामुने।<br>
सत्त्वानुरूपमदत्ते तथा कृत्स्नान्मनोरथान् ३</p>
<p>मार्गशीर्षं तु यो मासमेकभक्तेन यः क्षपेत्।<br>
कुर्वन्वै विष्णुशुश्रूषां स देशे जायते शुभे ४</p>
<p>पौषमासं तथा दाल्भ्य एकभक्तेन यः क्षपेत्।<br>
शुश्रूषणपरः शौरेर्न रोगी स च जायते ५</p>
<p>माघमासं द्विजश्रेष्ठ एकभक्तेन यः क्षपेत्।<br>
विष्णुशुश्रूषणपरः स कुले जायते सताम् ६</p>
<p>क्षपयेदेकभक्तेन शुश्रूषुर्यश्च फाल्गुनम्।<br>
सौभाग्यं स्वजनानां स सर्वेषामेति सोन्नतिम् ७</p>
<p>चैत्रं विष्णुपरो मासमेकभक्तेन यः क्षपेत्।<br>
सुवर्णमणिमुक्ताढ्यं स गार्हस्थ्यमवाप्नुयात् ८</p>
<p>यः क्षपेदेकभक्तेन वैशाखं पूजयन्हरिम्।<br>
नरो वा यदि वा नारी ज्ञातीनां श्रेष्ठतां व्रजेत् ९</p>
<p>कृष्णार्पितमना ज्येष्ठमेकभक्तेन यः क्षपेत्।<br>
ऐश्वर्यमतुलं श्रेष्ठं पुमान्स्त्री वाभिजायते १०</p>
<p>आषाढमेकभक्तेन यो नयेद्विष्णुतन्मनाः।<br>
बहुधान्यो बहुधनो बहुपुत्रश्च जायते ११</p>
<p>क्षपयेदेकभक्तेन श्रावणं विष्णुतत्परः।<br>
धनधान्यहिरण्याढ्ये कुले स ज्ञातिवर्धनः १२</p>
<p>एकाहारो भाद्रपदं यश्च कृष्णपरायणः।<br>
धनाढ्यं स्फीतमचलमैश्वर्यं प्रतिपद्यते १३</p>
<p>नयंश्चाश्वयुजं विष्णुं पूजयेदेकभोजनः।<br>
धनवान्वाहनाढ्यश्च बहुपुत्रश्च जायते १४</p>
<p>कार्त्तिके चैकदा भुङ्क्ते यश्च विष्णुपरो नरः।<br>
शूरश्च कृतविद्यश्च बहुपुत्रश्च जायते १५</p>
<p>यस्तु संवत्सरं पूर्णमेकभक्तो भवेन्नरः।<br>
अहिंसः सर्वभूतेषु वासुदेवपरायणः १६</p>
<p>नमोऽस्तु वासुदेवायेत्यहश्चाष्टशतं जपेत्।<br>
अतिरात्रस्य यज्ञस्य ततः फलमवाप्नुयात् १७</p>
<p>दश वर्षसहस्राणि स्वर्गलोके महीयते।<br>
तत्क्षयादिह चागत्य माहात्म्यं प्रतिपद्यते १८</p>
<p>ब्राह्मणः क्षत्रियो वैश्यः स्त्री शूद्रोवा यथोदितान्।<br>
उपवासानिमान्कुर्वन्फलान्येतान्यवाप्नुयात् १९</p>
<p>जगत्पतिं जगद्योनिं जगन्निष्ठं जगद्गुरुम्।<br>
जयं शरणमभ्येत्य न जनैः शोच्यते जनः २०</p>
<p>यस्य नाम्नि स्मृते मर्त्यः समुत्क्रान्तेरनन्तरम्।<br>
प्राप्नोति शाश्वतं स्थानं ततः पूज्यतरो हि सः २१</p>
<p>नादिर्न मध्यं नैवान्तो यस्य देवस्य विद्यते।<br>
अनादित्वादमध्यत्वादनन्तत्वाच्च सोऽव्ययः २२</p>
<p>परापरं सुकृतवतां परां गतिं स्वयम्भुवं प्रभवन्निधानमव्ययं।<br>
सनातनं यदमृतमच्युतं ध्रुवं प्रविश्य तं हरिममरत्वमश्नुते २३</p>
<p>इति विष्णुधर्मेष्वेकभक्तविधिः।</p>
<h2 id="heading-6"></h2>
<p>अथ सप्तमोऽध्यायः।<br>
पुलस्त्यो उवाच।<br>
शृणु दाल्भ्य परं काम्यं व्रतं सन्ततिदं नृणाम्।<br>
यमुपोष्य न विच्छेदः पितृपिण्डस्य जायते १</p>
<p>कृष्णाष्टम्यां चैत्रमासे स्नातो नियतमानसः।<br>
कृष्णमभ्यर्च्य पूजां च देवक्याः कुरुते तु यः २</p>
<p>निराहारो जपन्नाम कृष्णस्य जगतः पतेः।<br>
उपविष्टो जपस्नानक्षुतप्रस्खलितादिषु ३</p>
<p>पूजायां चापि कृष्णस्य सप्त वारान्प्रकीर्तयेत्।<br>
पाषण्डिनो विकर्मस्थान्नालपेच्चैव नास्तिकान् ४</p>
<p>प्रभाते तु पुनः स्नातो दत्त्वा विप्राय दक्षिणाम्।<br>
भुञ्जीत कृतपूजस्तु कृष्णस्यैव जगत्पतेः ५</p>
<p>वैशाखज्येष्ठयोश्चैव पारणं हि त्रिमासिकम्।<br>
उपोष्य देवदेवेशं घृतेन स्नापयेद्धरिम् ६</p>
<p>आषाढे श्रावणे चैव मासे भाद्रपदे तथा।<br>
उपोषिते द्वितीयं वै पारणं पूर्ववत्तु तत् ७</p>
<p>तथैवाश्वयुजं चादिं कृत्वा मासत्रयं बुधः।<br>
उपोष्य स्नापयेद्देवं हविषा पारणे गते ८</p>
<p>पौषे माघे फाल्गुने च नरस्तद्वदुपोषितः।<br>
चतुर्थे पारणे पूर्णे घृतेन स्नापयेद्धरिम् ९</p>
<p>एवं कृतोपवासस्य पुरुषस्य तथा स्त्रियः।<br>
न सन्ततेः परिच्छेदः कदाचिदभिजायते १०</p>
<p>कृष्णाष्टमीमिमां यस्तु नरो योषिदथापि वा।<br>
उपोष्यतीह साह्लादं नृलोके प्राप्य निर्वृत्तिम् ११</p>
<p>पुत्रपौत्रसमृद्धिं च मृतः स्वर्गे महीयते।<br>
इत्येतत्कथितं दाल्भ्य मया कृष्णाष्टंईव्रतम् १२</p>
<p>प्रावृट्काले तु नियमाञ्शृणु काम्यानिमान्मम १३</p>
<p>प्रावृट्काले यदा शेते वासुदेवः पयोनिधौ।<br>
भोगिभोगे निजां मायां योगनिद्रां! च मानयन् १४</p>
<p>विशिष्टा न प्रवर्तन्ते तदा यज्ञादिकाः क्रियाः।<br>
देवानां सा भवेद्रात्रिर्दक्षिणायनसञ्ज्ञिता १५</p>
<p>यदा स्वपिति गोविन्दो यस्तु मासं चतुष्टयम्।<br>
अधःशायी ब्रह्मचारी केशवार्पितमानसः १६</p>
<p>नमो नमोऽस्तु कृष्णाय केशवाय नमो नमः।<br>
नमोऽस्तु नरसिंहाय विष्णवे च नमो नमः १७</p>
<p>इति प्रातस्तथा सायं जपेद्देवक्रियापरः।<br>
शमयत्यतिदुष्पारं दुरितं जन्मसञ्चितम् १८</p>
<p>मधु मांसं च यो मासाञ्चतुरस्तान्निरस्यति।<br>
देवक्रियारतिर्विष्णोरनुस्मरणतत्परः १९</p>
<p>सोऽपि स्वर्गं समभ्येति च्युतस्तस्मात्तु जायते।<br>
अरोगी धनधान्याढ्यः कुलसन्ततिमान्नरः २०</p>
<p>समस्तमन्दिराणां च यः सुप्ते मधुसूदने।<br>
निर्वृत्तिं कुरुते सोऽपि देवो वैमानिको भवेत् २१</p>
<p>अनेनैव विधानेन नरो विष्णुक्रियापरः।<br>
एकाहारो भवेद्यस्तु सर्वपापैः प्रमुच्यते २२</p>
<p>सुप्ते च सर्वलोकेशे नक्तभोजी भवेत्तु यः।<br>
सर्वपापविनिर्मुक्तः स्वर्गलोकेऽमरो भवेत् २३</p>
<p>शस्तं त्वनन्तरं पुंसां ततश्चैवेकभोजनम्।<br>
नक्तभोजनतुल्यं तु नोपवासफलं क्वचित् २४</p>
<p>तैलाभङ्गं च यो मासांश्चतुरस्तान्निरस्यति।<br>
सोऽप्यङ्गलावण्यगुणमारोग्यं च नरो लभेत् २५</p>
<p>यस्त्वेतानि समस्तानि मासानेतान्नरश्चरेत्।<br>
स विष्णुलोकमासाद्य विष्णोरनुचरो भवेत् २६</p>
<p>चतुर्भिः पारणं मासैर्निष्पाद्यं हरितत्परैः।<br>
ब्राह्मणान्भोजयेद्दद्यात्ततस्तेभ्यश्च दक्षिणाम् २७</p>
<p>पूजयेच्च जगन्नाथं सर्वपापहरं हरिम्।<br>
प्रीयस्व देव गोविन्देत्येवं चैव प्रसादयेत् २८</p>
<p>इति दाल्भ्य समाख्यातं चातुर्मास्ये हि यद्व्रतम्।<br>
देवदेवस्य सुप्तस्य द्वादशीं शृणु चापराम्।<br>
यस्यामनन्तस्मरणादनन्तफलभाग्भवेत् २९</p>
<p>इति विष्णुधर्मेषु वर्षामासव्रतम्।</p>
<h2 id="heading-7"></h2>
<p>अथाष्टमोऽध्यायः।<br>
पुलस्त्य उवाच।<br>
मासि प्रोष्ठपदे शुक्ले द्वादश्यां जलशायिनम्।<br>
प्रणम्यानन्तमभ्यर्च्य पुष्पधूपादिभिः शुचिः १</p>
<p>पाषण्डादिभिरालापमकुर्वन्नियतात्मवान्।<br>
विप्राय दक्षिणां दत्त्वा नक्तं भुङ्क्ते तु यो नरः २</p>
<p>तिष्टन्व्रजन्स्वपंश्चैव क्षुतप्रस्खलितादिषु।<br>
अनन्तनामस्मरणं कुर्वन्नुच्चारणं तथा ३</p>
<p>अनेनैव विधानेन मासान्द्वादश वै क्रमात्।<br>
उपोष्य पारणे पूर्णे समभ्यर्च्य जगद्गुरुम्।<br>
गीतवाद्येन हृद्येन प्रीणयन्व्युष्टिमश्नुते ४</p>
<p>अनन्तं गीतवाद्येन यतः फलमुदाहृतम्।<br>
तेनानन्तं समभ्यर्च्य तदेव लभते फलम् ५</p>
<p>एवं यः पुरुषः कुर्यादनन्ताराधनं शुचिः।<br>
नारी वा स्वर्गमभ्येत्य सोऽअनन्तफलमश्नुते ६</p>
<p>एवं दाल्भ्य हृषीकेशो नरैर्भक्त्या यथाविधि।<br>
फलं ददात्यसुलभं सलिलेनापि पूजितः ७</p>
<p>न विष्णुर्वित्तदानेन पुष्पैर्वा न फलैस्तथा।<br>
आराध्यते सुशुद्धेन हृदयेनैव केवलम् ८</p>
<p>रागाद्यपेतं हृदयं वाग्दुष्टा नानृतादिना।<br>
हिंसादिरहितः कायः केशवाराधनत्रयम् ९</p>
<p>रागादिदूषिते चित्ते नास्पदी मधुसूदनः।<br>
करोति न रतिं हंसः कदाचित्कर्दमाम्भसि १०</p>
<p>न योग्या केशवस्तुत्यै वाग्दुष्टा चानृतादिना।<br>
तमसो नाशनायालं नेन्दोर्लेखा घनावृता ११</p>
<p>हिंसादिदूषितः कायः केशवाराधने कुतः।<br>
जनचित्तप्रसादाय न नभस्तिमिरावृतम् १२</p>
<p>तस्माच्छ्रद्धस्व भावेन सत्यभावेन च द्विज।<br>
अहिंसकेन गोविन्दो निसर्गादेव तोषितः १३</p>
<p>सर्वस्वमपि कृष्णाय यो दद्यात्कुटिलाशयः।<br>
स नैवाराधयत्येनं सद्भावेनार्चयाच्युतम् १४</p>
<p>रागाद्यपेतं हृदयं कुरु त्वं केशवार्पितम्।<br>
ततः प्राप्स्यसि दुःप्राप्यमयत्नेनैव केशवम् १५</p>
<p>-&mdash;&mdash;&mdash;-दाल्भ्य उवाच।<br>
भगवन्कथितः सम्यक् काम्योऽयं केशवं प्रति।<br>
आराधनविधिः सर्वो भूयः पृच्छामि तद्वद १६</p>
<p>कुले जन्म तथारोग्यं धनर्द्धिश्चेह दुर्लभा।<br>
त्रितयं प्राप्यते येन तन्मे वद महामुने १७</p>
<p>पुलस्त्य उवाच।<br>
मातामहं काण्वमुदारवीर्यं महर्षिमभ्यर्च्य कुलप्रसूतिम्।<br>
पप्रच्छ पुंसामथ योषितां च दुष्वन्तपुत्रो भरतः प्रणम्य १८</p>
<p>यथावदाचष्ट ततो महात्मा स राजवर्याय यथा कुलेषु।<br>
प्रयान्ति सूतिं पुरुषाः स्त्रियश्च यथा च सम्यक् सुखिनो भवन्ति १९</p>
<p>पौषे सिते द्वादशमेऽह्नि सार्के तथार्क्षयोगे जगतः प्रसूतिम्।<br>
सम्पूज्य विष्णुं विधिनोपवासी स्रग्गन्धधूपान्नवरोपहारैः २०</p>
<p>गृह्णीत मासं प्रतिमासपूजां दानादियुक्तं व्रतमब्दमेकम्।<br>
दद्याच्च दानं द्विजपुङ्गवेभ्यस्तदुच्यमानं विनिबोध भूप २१</p>
<p>घृतं तिलान्व्रीहियवं हिरण्यं यवान्नमम्भःकरकान्नपानम्।<br>
छत्त्रं पयोऽन्नं गुडफाणिताढ्यं स्रक्चन्दनं वस्त्रमनुक्रमेण २२</p>
<p>मासे च मासे विधिनोदितेन तस्यां तिथौ लोकगुरुं प्रपूज्य।<br>
अश्नीत यान्यात्मविशुद्धिहेतोः सम्प्राशनानीह निबोध तानि २३</p>
<p>गोमूत्रमम्भो घृतमामशाकं दूर्वा दधि व्रीहियवांस्तिलांश्च।<br>
सूर्यांशुतप्तं जलमम्बु दार्भं क्षीरं च मासक्रमशोपयुञ्ज्यात् २४</p>
<p>कुले प्रधाने धनधान्यपूर्णे विवेकवत्यस्तसमस्तदुःखे।<br>
प्राप्नोति जन्माविकलेन्द्रियश्च भवत्यरोगो मतिमान्सुखी च २५</p>
<p>तस्मात्त्वमप्येतदमोघविद्यो नारायणाराधनमप्रमत्तः।<br>
कुरुष्व विष्णुं भगवन्तमीशमाराध्य कामानखिलानुपैति २६</p>
<p>इति विष्णुधर्मेषु कुलावाप्तिद्वादशी।</p>
<h2 id="heading-8"></h2>
<p>अथ नवमोऽध्यायः।<br>
पुलस्त्य उवाच।<br>
यदा च शुक्लद्वादश्यां नक्षत्रं श्रवणं भवेत्।<br>
तदा सा तु महापुण्या द्वादशी विजया स्मृता १</p>
<p>तस्यां स्नातः सर्वतीर्थैः स्नातो भवति मानवः।<br>
सम्पूज्य वर्षपूजायाः सकलं फलमश्नुते २</p>
<p>एकं जप्त्वा सहस्रस्य जप्तस्याप्नोति यत्फलम्।<br>
दानं सहस्रगुणितं तथा वै विप्र भोजनम् ३</p>
<p>यत्क्षेममपि वै तस्यां सहस्रं श्रावणे तु तत्।<br>
अन्यस्यामेव तिथ्यां शुभायां श्रावणं यदा।<br>
होमस्तथोपवासश्च सहस्राख्यफलप्रदः ३</p>
<p>इति विष्णुधर्मेषु विजयद्वादशी।</p>
<h2 id="heading-9"></h2>
<p>अथ दशमोऽध्यायः।<br>
पुलस्त्य उवाच।<br>
रोहिण्याश्च यदा कृष्णपक्षेऽष्टम्यां द्विजोत्तम।<br>
जयन्ती नाम सा प्रोक्ता सर्वपापहरा तिथिः १</p>
<p>यद्बाल्ये यच्च कौमारे यौवने वार्द्धिके च यत्।<br>
सप्तजन्मकृतं पापं स्वल्पं वा यदि वा बहु २</p>
<p>तत्क्षालयति गोविन्दं तस्यामभ्यर्च्य भक्तितः।<br>
होमजप्यादिदानानां फलं च शतसम्मितम् ३</p>
<p>सम्प्राप्नोति न सन्देहो यच्चान्यन्मनसेच्छति।<br>
उपवासश्च तत्रोक्तो महापातकनाशनः ४</p>
<p>इति विष्णुधर्मेषु जयन्त्यष्टमी।</p>
<h2 id="heading-10"></h2>
<p>अथैकादशोऽध्यायः।<br>
पुलस्त्य उवाच।<br>
एकदश्यां शुक्लपक्षे यदा र्क्षं वै पुनर्वसुः।<br>
नाम्ना सातिजयाख्याता तिथीनामुत्तमा तिथिः १</p>
<p>यो ददाति तिलप्रस्थं तृष्कालं वत्सरं नरः।<br>
उपवासं च तस्यां यः करोत्येतत्समं स्मृतम् २</p>
<p>तस्यां जगत्पतिर्देवः सर्वः सर्वेश्वरो हरिः।<br>
प्रत्यक्षतां प्रयात्यल्पं तदानन्तफलं स्मृतम् ३</p>
<p>सगरेण ककुत्स्थेन दुन्धुमारेण गाधिना।<br>
तस्यामाराधितः कृष्णो दत्तवान्निखिलां भुवम् ४</p>
<p>इति विष्णुधर्मेष्वतिविजयैकादशी।</p>
<h2 id="heading-11"></h2>
<p>अथ द्वादशोऽध्यायः।<br>
पुलस्त्य उवाच।<br>
अयने चोत्तरे प्राप्ते यः स्नापयति केशवम्।<br>
घृतप्रस्थेन पापं सः सकलं वै व्यपोहति १</p>
<p>कपिलां विप्रमुख्याय ददात्यनुदिनं हि यः।<br>
घृतस्नानं च देवस्य तस्मिन्काले समं हि तत् २</p>
<p>स्नाप्यमानं च पश्यति ये घृतेनोत्तरायणे।<br>
ते यान्ति विष्णुसालोक्यं सर्वपापविवर्जिताः ३</p>
<p>इति विष्णुधर्मेषूत्तरायणव्रतं नाम द्वादशोऽध्यायः।</p>
<h2 id="heading-12"></h2>
<p>अथ त्रयोदशोऽध्यायः।<br>
पुलस्त्य उवाच।<br>
मैत्रेयी ब्राह्मणी पूर्वं याज्ञवल्क्यमपृच्छत।<br>
प्रणिपत्य महाभागं योगेश्वरमकल्मषम् १</p>
<p>पापप्रशमनायालं यत्पुण्यस्योपवृंहकम्।<br>
मनोरथप्रदं यच्च तद्व्रतं कथ्यतां मम २</p>
<p>कानि दानानि शस्तानि स्नानानि च यतव्रत।<br>
प्रशस्तास्तिथयः काश्च प्राशनानि च शंस मे ३</p>
<p>याज्ञवल्क्य उवाच।<br>
सर्वदानानि शस्तानि यान्युद्दिश्य जनार्दनम्।<br>
दीयन्ते विप्रमुख्येभ्यः श्रद्धापूतेन चेतसा ४</p>
<p>ता एव तिथयः शस्ता यास्वभ्यर्च्य जनार्दनम्।<br>
क्रियन्ते श्रधया सम्यगुपवासव्रताः सदा ५</p>
<p>प्राप्यते विविधैर्यज्ञैर्यत्फलं साध्वसाधुभिः।<br>
उपवासैस्तदाप्नोति समभ्यर्च्य जनार्दनम् ६</p>
<p>मनोरथानां सम्प्राप्तिकारकं पापनाशनम्।<br>
श्रूयतां मम धर्मज्ञे व्रतानामुत्तमं व्रतम् ७</p>
<p>यत्कृत्वा न जडो नान्धो बधिरो न च दुःखितः।<br>
न चैवेष्टवियोगार्तिं कश्चित्प्राप्नोति मानवः ८</p>
<p>न चाप्रियोऽस्य लोकस्य न दरिद्रोन दुर्गतिः।<br>
सप्त जन्मानि भवति सर्वपापैः प्रमुच्यते ९</p>
<p>विष्णुव्रतमिदं ख्यातं भाषितं विष्णुना स्वयम्।<br>
पौषशुक्लद्वितीयादि कृत्वा दिनचतुष्टयम् १०</p>
<p>षण्मासपारणप्रायं गृह्णीयात्परमं व्रतम् ११</p>
<p>पूर्वं सिद्धार्थकैः स्नानं ततः कृष्णतिलैः स्मृतम्।<br>
वचया च तृतीयेऽह्नि सर्वौषध्या ततः परम् १२</p>
<p>नाम्ना कृष्णाच्युताख्येन तथानन्तेन पूजयेत्।<br>
तथैव च चतुर्थेऽह्नि हृषीकेशेन केशवम्।<br>
देवमभ्यर्च्य पुष्पैश्च पत्त्रैर्धूपानुलेपनैः १३</p>
<p>उद्गच्छतश्च बालेन्दोर्दद्यादर्घ्यं समाहितः।<br>
पुष्पैः पत्त्रैः फलैश्चैव सर्वधान्यैश्च भक्तितः १४</p>
<p>दिनक्रमेण चैतानि चन्द्रनामानि कीर्तयेत्।<br>
शशिचन्द्रशशाङ्केन्दुसञ्ज्ञानि ब्रह्मवादिनि १५</p>
<p>नक्तं भुञ्जीत मतिमान्यावत्तिष्ठति चन्द्रमाः।<br>
अस्तङ्गते न भुञ्जीत व्रतभङ्गभयाच्छुभे १६</p>
<p>एवं सर्वेषु मासेषु ज्येष्ठान्तेषु यशस्विनि।<br>
कर्तव्यं वै व्रतश्रेष्ठं द्वितीयादिचतुर्दिनम् १७</p>
<p>विप्राय दक्षिणां दद्यात्पञ्चम्यां च स्वशक्तितः।<br>
एवं समापयेन्मासैः षड्भिः प्रथमपारणम् १८</p>
<p>पारणन्ते च देवस्य प्रीणनं भक्तितः शुभे।<br>
यथाशक्त्या तु कर्तव्यं वित्तशाठ्यं विवर्जयेत् १९</p>
<p>आषाढादिद्वितीयं तु षण्मासेन तपोधने।<br>
पारणं वै समाख्यातं व्रतस्यास्य शुभप्रदम् २०</p>
<p>व्रतमेतद्दिलीपेन दुष्वन्तेन ययातिना।<br>
तथान्यैः पृथिवीपालैरुपवासविधानतः २१</p>
<p>चरितं मुनिमुख्यैश्च ऋचीकच्यवनादिभिः।<br>
सुरम्भया सुकैकेय्या शाण्डिल्या धूम्रपिङ्गया।<br>
सुदेष्णयाथवा रिण्या मतिमत्या कृताशया २२</p>
<p>सावित्र्! या पौर्णमास्या च वैरिण्या च सुभद्रया।<br>
ब्राह्मणक्षत्रियविशामिति स्त्रीभिरनुष्ठितम् २३</p>
<p>उर्वश्या रम्भया चैव सौरभेय्या तथा व्रतम्।<br>
वराप्सरोभिर्धर्मज्ञे चरितं धर्मवाञ्छया २४</p>
<p>प्रथमे पादपूजा स्याद्द्वितीये नाभिपूजनम्।<br>
तृतीये वक्षसः पूजा चतुर्थे शिरसो हरेः २५</p>
<p>एतच्चीर्त्वा समस्तेभ्यः पापेभ्यः श्रद्धयान्वितः।<br>
मुच्यते सकलांश्चैव सम्प्राप्नोति मनोरथान् २६</p>
<p>व्रतानामुत्तमं ह्येतत्स्वयं देवेन भाषितम्।<br>
पापप्रशमनं शस्तं मनोरथफलप्रदम् २७</p>
<p>यं च काममभिध्यायन्क्रियते नियतव्रतैः।<br>
व्रतमेतन्महाभागे तं तु पूरयते नृणाम् २८</p>
<p>मनोरथान्पूरयति सर्वपापं व्यपोहति।<br>
अव्याहतेन्द्रियत्वं च सप्त जन्मानि यच्छति २९</p>
<p>माघे स्नातस्य यत्पुण्यं प्रयागे पापनाशनम्।<br>
सकलं तदवाप्नोति श्रुत्वा विष्णुव्रतं त्विदम् ३०</p>
<p>इति विष्णुधर्मे विष्णुव्रतविधिर्नाम त्रयोदशोऽध्यायः।</p>
<h2 id="heading-13"></h2>
<p>अथ चतुर्दशोऽध्यायः।<br>
याज्ञवल्क्य उवाच।<br>
साक्षाद्भगवता प्रोक्तं परमं पापनाशनम्।<br>
शुक्लपक्षे तु पौषस्य सम्प्राप्तिद्वादशीं शृणु।<br>
यामुपोष्य समाप्नोति सर्वानेव मनोरथान् १</p>
<p>पाषण्डादिभिरालापमकुर्वन्विष्णुतत्परः।<br>
पूजयेत्प्रणतो देवमेकाग्रमतिरच्युतम् २</p>
<p>पौषादिपारणं मासैः षड्भिर्ज्येष्ठान्तकं स्मृतम्।<br>
प्रथमे पुण्डरीकाक्षं नाम देवस्य गीयते ३</p>
<p>द्वितीये माधवाख्यं तु विश्वरूपं तु फाल्गुने।<br>
पुरुषोत्तमाख्यं च ततः पञ्चमे चाच्युतेति च ४</p>
<p>षष्ठे जयेति देवस्य गुह्यं नाम प्रकीर्त्यते।<br>
पूर्वेषु षट्सु मासेषु स्नानप्राशनयोस्तिलाः ५</p>
<p>आषाढादिषु मासेषु पञ्चगव्यमुदाहृतम्।<br>
स्नाने च प्राशने चैव प्रशस्तं पापनाशनम् ६</p>
<p>प्रतिमासं च देवस्य कृत्वा पूजां यथाविधि।<br>
विप्राय दक्षिणां दद्याच्छ्रद्दधानः स्वशक्तितः ७</p>
<p>पारणान्ते च देवस्य प्रीणनं भक्तिपूर्वकम्।<br>
क्रुवीत शक्त्या गोविन्दे सद्भावाभ्यर्चनो यतः ८</p>
<p>नक्तं भुञ्जीत च ततस्तैलक्षारविवर्जितं।<br>
एकादश्यामुषित्वैवं द्वादश्यामथवा दिने ९</p>
<p>एतामुषित्वा धर्मज्ञे प्रीणनं देवतत्परः।<br>
सर्वकामानवाप्नोति सर्वपापैः प्रमुच्यते १०</p>
<p>यतः सर्वमवाप्नोति यद्यदिच्छति चेतसा।<br>
ततो लोकेषु विख्याता सम्प्राप्तिद्वादशीति वै ११</p>
<p>कृताभिलषिता ह्येषा प्रारब्धा धर्मतत्परैः।<br>
पूरयत्यखिलान्कामान्संश्रुता च दिने दिने १२</p>
<p>इति विष्णुधर्मेषु सम्प्राप्तिद्वादशी।</p>
<h2 id="heading-14"></h2>
<p>अथ पञ्चदशोऽध्यायः।<br>
याज्ञवल्क्य उवाच।<br>
तस्मिन्नेव दिने पुण्ये गोविन्दद्वादशीं शृणु।<br>
यस्यां सम्यगनुष्ठानात्प्राप्नोत्यभिमतं फलम् १</p>
<p>पौषमासे सिते पक्षे द्वादश्यां समुपोषितः।<br>
संयक् सम्पूज्य गोविन्दं नाम्ना देवमधोक्षजम्।<br>
पुष्पधूपोपहाराद्यैरुपवासैः समाहितः २</p>
<p>गोविन्देति जपन्नाम पुनस्तद्गतमानसः।<br>
विप्राय दक्षिणां दद्याद्यथाशक्ति तपोधने ३</p>
<p>स्वपन्विबुद्धः स्खलितो गोविन्देति च कीर्तयेत्।<br>
पाषण्डादिविकर्मस्थैरालापं च विवर्जयेत् ४</p>
<p>गोमूत्रं गोमयं वापि दधि क्षीरमथापि वा।<br>
गोदेहतः समुत्पन्नं सम्प्राश्नीतात्मशुद्धये ५</p>
<p>द्वितीयेऽह्नि पुनः स्नातस्तथैवाभ्यर्च्य तं प्रभुम्।<br>
तेनैव नाम्ना संस्तूय दत्त्वा विप्राय दक्षिणाम्।<br>
ततो भुञ्जीत गोदेहसम्भूतेन समन्वितम् ६</p>
<p>एवमेवाखिलान्मासानुपोष्य प्रयतः शुचिः।<br>
दद्याद्गवाह्निकं भक्त्या प्रतिमासं स्वशक्तितः ७</p>
<p>पारिते च पुनर्वर्षे यथाशक्ति गवाह्निकम्।<br>
दत्त्वा परगवे भूयः शृणु यत्फलमश्नुते ८</p>
<p>सुवर्णशृङ्गाः पञ्च गाः षष्ठं च वृषभं नरः।<br>
प्रतिमासं द्विजाग्रेभ्यो यद्दत्त्वा फलमश्नुते ९</p>
<p>तदाप्नोत्यखिलं सम्यग्व्रतमेतदुपोषितः।<br>
तं च लोकमवाप्नोति गोविन्दो यत्र तिष्ठति १०</p>
<p>गोविन्दद्वादशीमेतामुपोष्य दिवि तारकाः।<br>
विद्योतमाना दृश्यन्ते लोकैरद्यापि शोभने ११</p>
<p>इति विष्णुधर्मेषु गोविन्दद्वादशी।</p>
<h2 id="heading-15"></h2>
<p>अथ षोडशोऽध्यायः।<br>
मैत्रेय्युवाच।<br>
उपवासव्रतानां तु वैकल्यं यन्महामुने।<br>
दानकर्मकृतं तस्य विपाको वद यादृशः १</p>
<p>याज्ञवल्क्य उवाच।<br>
यज्ञानामुपवासानां व्रतानां च यतव्रते।<br>
वैकल्यात्फलवैकल्यं यादृशं तच्छृणुष्व मे २</p>
<p>उपवासादिना राज्यं सम्प्राप्यं ते तथा वसु।<br>
भ्रष्टैश्वर्या निर्धनाश्च भवन्ति पुरुषाः पुनः ३</p>
<p>रूपं तथोत्तमं प्राप्य व्रतवैकल्यदोषतः।<br>
काणाः कुण्ठाश्च भूयस्ते भवन्त्यन्धाश्च मानवाः ४</p>
<p>उपवासान्नरः पत्नीं नारी प्राप्य तथा पतिम्।<br>
वियोगं व्रतवैकल्यादुभयं तदवाप्नुते ५</p>
<p>ये द्रव्ये सत्यदातारस्तथान्येनाहिताग्नयः।<br>
कुले च सति दुःशीला दौष्कुलाः शीलिनश्च ये ६</p>
<p>वस्त्रानुलेपनैर्हीना भूषणैश्चातिरूपिणः।<br>
विरूपरूपाश्च तथा प्रसाधनगुणान्विताः ७</p>
<p>ते सर्वे व्रतवैकल्यात्फलवैकल्यमागताः।<br>
गुणिनोऽपि हि दोषेण संयुक्ताः सम्भवन्ति ते ८</p>
<p>तस्मान्न व्रतवैकल्यं यज्ञवैकल्यमेव वा।<br>
उपवासे च कर्तव्यं वैकल्याद्विकलं फलम् ९</p>
<p>मैत्रेय्युवाच।<br>
कथञ्चिद्यदि वैकल्यमुपवासादिके भवेत्।<br>
किं तत्र वद कर्तव्यमच्छिद्रंयेन जायते १०</p>
<p>याज्ञवल्क्य उवाच।<br>
अखण्डद्वादशीमेतामशेषेष्वेव कर्मसु।<br>
वैकल्यप्रशमायालं शृणुष्व गदतो मम ११</p>
<p>मार्गशीर्षे सिते पक्षे द्वादश्यां नियतः शुचिः।<br>
कृतोपवासो देवेशं समभ्यर्च्य जनार्दनम् १२</p>
<p>पञ्चगव्यजलस्नातः पञ्चगव्यकृताशनः।<br>
यवव्रीहिभृतं पात्रं दद्याद्विप्राय भक्तितः।<br>
इदं चोच्चारयेद्भक्त्या देवस्य पुरतो हरेः १३</p>
<p>सप्त जन्मानि यत्किञ्चिद्मया खण्डव्रतं कृतम्।<br>
भगवंस्त्वत्प्रसादेन तदखण्डमिहास्तु मे १४</p>
<p>यथाखण्डं जगत्सर्वम् त्वमेव पुरुषोत्तम।<br>
तथाखिलान्यखण्डानि व्रतानि मम सन्तु वै १५</p>
<p>एवमेवानुमासं वै चातुर्मास्यविधिः स्मृतः १६</p>
<p>चतुर्भिरेव मासैस्तु पारणं प्रथमं स्मृतम्।<br>
प्रीणनं च हरेः कुर्यात्पारिते पारणे ततः १७</p>
<p>चैत्रादिषु च मासेषु चतुर्ष्वन्यं तु पारणम्।<br>
तत्रापि सक्तुपात्राणि दद्याच्छ्रद्धासमन्वितः १८</p>
<p>श्रावणादिषु मासेषु कार्त्तिकान्तेषु पारणम्।<br>
यत्नात्तु घृतपात्राणि दद्याद्विप्राय भक्तितः १९</p>
<p>एवं सम्यग्यथान्यायमखण्डद्वादशीं नरः।<br>
यदुपोष्यत्यखण्डं स व्रतस्य फलमश्नुते २०</p>
<p>सप्त जन्मसु वैकल्यम् यद्व्रतस्य क्वचित्कृतम्।<br>
करोत्यविकलं सर्वमखण्डद्वादशीव्रतम् २१</p>
<p>तस्मादेषातियत्नेन नरैः स्त्रीभिश्च सुव्रते।<br>
अखण्डद्वादशी सम्यगुपोष्या फलकाङ्क्षिभिः २२</p>
<p>इति विष्णुधर्मेषु अखण्डद्वादशीव्रतं नाम षोडशोऽध्यायः।</p>
<h2 id="heading-16"></h2>
<p>अथ सप्तदशोऽध्यायः।<br>
पुलस्त्य उवाच।<br>
एवं पुरा याज्ञवल्क्यः पृष्टः पत्न्या महामुनिः।<br>
आचष्ट पुण्यफलदमुपवासविधिं परम् १</p>
<p>तथा त्वमपि विप्रर्षे केशवाराधने रतः।<br>
व्रतोपवासपरमो भवेथा नान्यमानसः २</p>
<p>पुनश्चैतन्महाभाग श्रूयतां गदतो मम।<br>
प्रोक्तं नरेण देवानां तिथिमाहात्म्यमुत्तमम् ३</p>
<p>विजयातिजया चैव जयन्ती पापनाशनी।<br>
तथोत्तरायणं शस्तं सर्वदा केशवार्चने ४</p>
<p>यदन्यकाले वर्षेण केशवाल्लभ्यते फलम्।<br>
सकृदेवार्चिते कृष्णे तदेतास्वपि लभ्यते ५</p>
<p>दाल्भ्य उवाच।<br>
विजयातिजया चैव जयन्ती पापनाशनी।<br>
तथोत्तरायणं चैव यच्छस्तं केशवार्चने ६</p>
<p>तत्सर्वं कथयेहाद्य तिथिमाहात्म्यमुत्तमम्।<br>
यत्र सम्पूजितः कृष्णः सर्वपापं व्यपोहति ७</p>
<p>पुलस्त्य उवाच।<br>
एकादश्यां सिते पक्षे पुष्यर्क्षं यत्र सत्तम।<br>
तिथौ भवति सा प्रोक्ता विष्णुना पापनाशनी ८</p>
<p>तस्यां सम्पूज्य गोविन्दं जगतामीश्वरेश्वरम्।<br>
सप्तजन्मकृतात्पापान्मुच्यते नात्र संशयः ९</p>
<p>यश्चोपवासं कुरुते तस्यां स्नातो द्विजोत्तम।<br>
सर्वपापविनिर्मुक्तो विष्णुलोके महीयते १०</p>
<p>दानं यद्दीयते किञ्चित्समुद्दिश्य जनार्दनम्।<br>
होमो वा क्रियते तस्यामक्षयं लभते फलम् ११</p>
<p>एका ऋग्देवपुरतो जप्ता श्रद्धावता तथा।<br>
ऋग्वेदस्य समस्तस्य जपता यच्छते फलम् १२</p>
<p>सामवेदफलं साम यजुर्वेदफलं यजुः।<br>
जप्तमेकं मुनिश्रेष्ठ ददात्यत्र न संशयः १३</p>
<p>तारका दिवि राजन्ते द्योतमाना द्विजोत्तम।<br>
समभ्यर्च्य तिथावस्यां देवदेवं जनार्दनम् १४</p>
<p>यतः पापमशेषं वै नाशयत्यत्र केशवः।<br>
पुष्यर्क्षैकादशी ब्रह्मंस्तेनोक्ता पापनाशनी १५</p>
<p>इति विष्णुधर्मेषु पुष्यर्क्षैकादशी।</p>
<h2 id="heading-17"></h2>
<p>अथ अष्टादशोऽध्यायः।<br>
पुलस्त्य उवाच।<br>
तथान्यदपि धर्मज्ञ श्रूयतां गदतो मम।<br>
पदद्वयं जगद्धातुर्देवदेवस्य शार्ङ्गिणः १</p>
<p>संवत्सरः पादपीठं तत्र न्यस्तं पदद्वयम्।<br>
वासुदेवेन विप्रेन्द्रभूतानां हितकाम्यया २</p>
<p>वाममस्य पदं ब्रह्मनुत्तरायणसञ्ज्ञितम्।<br>
देवाद्यैः सकलैर्वन्द्यं दक्षिणं दक्षिणायनम् ३</p>
<p>तस्मिन्यः प्रयतः सम्यग्देवदेवस्य मानवः।<br>
करोत्याराधनं तस्य तोषमायाति केशवः ४</p>
<p>दाल्भ्य उवाच।<br>
कथमाराधनं तस्य देवदेवस्य शार्ङ्गिणः।<br>
क्रियते मुनिशार्दूल तन्ममाख्यातुमर्हसि ५</p>
<p>पुलस्त्य उवाच।<br>
उत्तरे त्वयने दाल्भ्य स्नातो नियतमानसः।<br>
घृतक्षीरादिना देवं स्नापयेद्धरणीधरम् ६</p>
<p>चारुवस्त्रोपहारैश्च पुष्पधूपानुलेपनैः।<br>
समभ्यर्च्य ततः सम्यग्ब्राह्मणानां च तर्पणैः।<br>
पदद्वयव्रतं सम्यग्गृह्णीयाद्विष्णुतत्परः ७</p>
<p>स्नातो नारायणं वक्ष्ये भुञ्जन्नारायणं तथा।<br>
भुङ्क्त्वा नारायणं चाहं गच्छन्नारायणं ततः ८</p>
<p>स्वपन्विबुद्धः प्रणमन्होमं कुर्वंस्तथार्चनम्।<br>
नारायणस्यानुदिनं करिष्ये नामकीर्तनम् ९</p>
<p>यावदद्यदिनात्प्राप्तं क्रमशो दक्षिणायनम्।<br>
स्खलितेऽहं क्षुते चैव वेदनार्तोऽथवा सदा।<br>
तावन्नारायणं वक्ष्ये सर्वमेवोत्तरायणम् १०</p>
<p>यावज्जीववधं किञ्चिद्ज्ञानतोऽज्ञानतोऽपि वा।<br>
करिष्येऽहं तथा चैव कीर्तयिष्यामि तं प्रभुम् ११</p>
<p>यदा तदानृतं किञ्चिदथ वक्ष्यामि दुर्वचः।<br>
अज्ञानादथवा ज्ञानात्कीर्तयिष्यामि तं प्रभुम् १२</p>
<p>षण्मासमेष मे जापो नारायणमयः परः।<br>
तं स्मरन्मरणे याति यां गतिं सास्तु मे गतिः १३</p>
<p>षण्मासाभ्यन्तरे मृत्युर्यद्यकस्माद्भवेन्मम।<br>
तन्मया वासुदेवाय स्वयमात्मा निवेदितः १४</p>
<p>परमार्थमयं ब्रह्म वासुदेवमयं परम्।<br>
यमन्ते संस्मरन्याति स मे विष्णुः परा गतिः १५</p>
<p>यदा प्रातस्तदा सायं मध्याह्ने वा म्रिये ह्यहम्।<br>
षण्मासाभ्यन्तरे न्यासः कृतो व्रतमयो मया १६</p>
<p>तथा कुरु जगन्नाथ सर्वलोकपरायण।<br>
नारायण यथा नान्यं त्वत्तो यामि मृते गतिम् १७</p>
<p>एवमुच्चार्य षण्मासपारणं प्रवरं व्रतम्।<br>
तावन्निष्पादयेद्यावत्सम्प्राप्तं दक्षिणायनम् १८</p>
<p>ततश्च प्रीणनं कुर्याद्यथाशक्त्या जगद्गुरोः।<br>
भोजयेद्ब्राह्मणान्सम्यग्दद्यात्तेभ्यश्च दक्षिणाम् १९</p>
<p>एवं व्रतमिदं दाल्भ्य यः पारयति मानवः।<br>
नारी वा सर्वपापेभ्यः षण्मासाद्विप्र मुच्यते २०</p>
<p>षण्मासाभ्यन्तरे चास्य मरणं यदि जायते।<br>
प्राप्नोत्यनशनस्योक्तं यत्फलं तदसंशयम् २१</p>
<p>पदद्वयं च कृष्णस्य सम्यक् तेन तथार्चितम्।<br>
हरेर्नाम जपन्भक्त्या स पुरा न जनेश्वर।<br>
भगवानुज्जगौ विष्णुः पुरा गार्ग्याय पृच्छते २२</p>
<p>इति विष्णुधर्मेषु पदद्वयव्रतम्।</p>
<h2 id="heading-18"></h2>
<p>अथैकोनविंशोऽध्यायः।<br>
पुलस्त्य उवाच।<br>
फाल्गुनामलपक्षस्य एकादश्यामुपोषितः।<br>
नरो वा यदि वा नारी समभ्यर्च्य जगद्गुरुम् १</p>
<p>हरेर्नाम जपेद्भक्त्या सप्त वारान्नरेश्वर।<br>
उत्तिष्ठन्प्रस्वपंश्चैव हरिमेवानुकीर्तयेत् २</p>
<p>ततोऽन्यदिवसे प्राप्ते द्वादश्यां प्रयतो हरिम्।<br>
स्नात्वा सम्यक् तमभ्यर्च्य दद्याद्विप्राय दक्षिणाम् ३</p>
<p>हरिमुद्दिश्य चैवाग्नौ घृतहोमकृतक्रियः।<br>
प्रणिपत्य जगन्नाथमिति वाणीमुदीरयेत् ४</p>
<p>पातालसंस्था वसुधा यं प्रसाद्य मनोरथान्।<br>
अवाप वासुदेवोऽसौ प्रददातु मनोरथान् ५</p>
<p>यमभ्यर्च्यादितिः प्राप्ता सकलांश्च मनोरथान्।<br>
पुत्रांश्चैवेप्सितान्देवः प्रददातु मनोरथान् ६</p>
<p>भ्रष्टराज्यश्च देवेन्द्रोयमभ्यर्च्य जगत्पतिम्।<br>
मनोरथानवापाग्र्यान्स ददातु मनोरथान् ७</p>
<p>एवमभ्यर्च्य पूजां च निष्पाद्य हरये ततः।<br>
भुञ्जीत प्रयतः सम्यघविष्यं मनुजर्षभ ८</p>
<p>फाल्गुनं चैत्रवैशाखौ ज्येष्ठमासं च पार्थिव।<br>
चतुर्भिः पारणं मासैरेभिर्निष्पादितं भवेत् ९</p>
<p>रक्तपुष्पैस्तु चतुरो मासान्कुर्वीत चार्चनम्।<br>
दहेच्च गुग्गुलं प्राश्य गोशृङ्गक्षालनं जलम् १०</p>
<p>हविष्यान्नं च नैवेद्यमात्मनश्चैव भोजनम्।<br>
ततश्च श्रूयतामन्यदाषाढादौ तु या क्रिया ११</p>
<p>जातीपुष्पाणि धूपश्च शस्तः सर्जरसो नृप।<br>
प्राश्य दर्भोदकं चात्र शाल्यन्नं च निवेदनम् १२</p>
<p>स्वयं तदेव चाश्नीयाच्छेषं पूर्ववदाचरेत्।<br>
कार्त्तिकादिषु मासेषु गोमूत्रं कायशोधनम् १३</p>
<p>सुगन्धं चेच्छया धूपं पूजाभृङ्गारकेण च।<br>
कासारं चात्र नैवेद्यमश्नीयात्तच्च वै स्वयम् १४</p>
<p>प्रतिमासं च विप्राय दातव्या दक्षिणा तथा।<br>
प्रीणनं चेच्छया विष्णोः पारणे पारणे गते १५</p>
<p>यथाशक्ति यथाप्रीति वित्तशाठ्यं विवर्जयेत्।<br>
सद्भावेनैव गोविन्दः पूजितः प्रीयते यतः १६</p>
<p>पारणान्ते यथाशक्त्या स्नापितः पूजितो हरिः।<br>
प्रीणितश्चेप्सितान्कामान्ददात्यव्याहतान्नृप १७</p>
<p>एषा धन्या पापहरा द्वादशी फलमिच्छताम्।<br>
यथाभिलषितान्कामान्ददाति मनुजेश्वर १८</p>
<p>पूरयत्यखिलान्भक्त्या यतश्चैषा मनोरथान्।<br>
मनोरथद्वादशीयं ततो लोकेषु विश्रुता १९</p>
<p>उपोष्यैतां त्रिभुवनं प्राप्तमिन्द्रेण वै पुरा।<br>
अदित्या चेप्सिताः पुत्रा धनं चोशनसा नृप २०</p>
<p>धौम्येन चाप्यध्ययनमन्यैश्चाभिमतं फलम्।<br>
राजर्षिभिस्तथा विप्रैः स्त्रीभिः शूद्रैश्च भूपते २१</p>
<p>यं यं काममभिध्यायेद्व्रतमेतदुपोषितः।<br>
तं तमाप्नोत्यसन्दिग्धं विष्णोराराधनोद्यतः २२</p>
<p>अपुत्रो लभते पुत्रमधनो लभते धनम्।<br>
रोगाभिभूतश्चारोग्यं कन्या प्राप्नोति सत्पतिम् २३</p>
<p>समागमं प्रवसितैरुपोष्यैतामवाप्नुते।<br>
सर्वान्कामानवाप्नोति मृतः स्वर्गे च मोदते २४</p>
<p>नापुत्रो नाधनो नेष्टवियोगी न च निर्गुणः।<br>
उपोष्यैतद्व्रतं मर्त्यः स्त्री जनो वापि जायते २५</p>
<p>य एव व्रतसञ्चीर्णो विष्णुलोके महीयते।<br>
स्वर्गलोके सहस्राणि वर्षाणां मनुजाधिप।<br>
भोगानभिमतान्भुक्त्वा स्वर्गलोकेऽभिकाङ्क्षितान् २६</p>
<p>इह पुण्यवतां नॄणां धनिनां साधुशीलिनाम्।<br>
गृहेषु जायते राजन्सर्वव्याधिविवर्जितः २७</p>
<p>इति विष्णुधर्मेषु मनोरथद्वादशीकल्पः।</p>
<h2 id="heading-19"></h2>
<p>अथ विंशोऽध्यायः।<br>
पुलस्त्य उवाच।<br>
अशोकपूर्णिमां चान्यां शृणुश्व वदतो मम।<br>
यामुपोष्य नरः शोकं नाप्नोति स्त्री तथापि वा १</p>
<p>फाल्गुनामलपक्षस्य पूर्णिमास्यां नरेश्वर।<br>
मृज्जलेन नरः स्नात्वा दत्त्वा शिरसि वै मृदम् २</p>
<p>मृत्प्राशनं तथा कृत्वा कृत्वा च स्थण्डिलं मृदा।<br>
पुष्पैः पत्रैस्तथाभ्यर्च्य भूधरं नान्यमानसः।<br>
धरणीं च तथा देवीमशोकेत्यभिधीयते ३</p>
<p>यथा विशोकां धरणीं कृतवांस्त्वं जनार्दनः।<br>
तथा मां सर्वपापेभ्यो मोचयाशेषधारिणि ४</p>
<p>यथा समस्तभूतानां धारणं त्वय्यवस्थितम्।<br>
तथा विशोकं कुरु मां सकलेच्छाविभूतिभिः ५</p>
<p>ध्यातमात्रे यथा विष्णौ स्वास्थ्यं यातासि मेदिनि।<br>
तथा मनः स्वस्थतां मे कुरु त्वं भूतधारिणि ६</p>
<p>एवं स्तुत्वा तथाभ्यर्च्य चन्द्रायार्घ्यं निवेद्य च।<br>
उपोषितव्यं नक्तं वा भोक्तव्यं तैलवर्जितम् ७</p>
<p>अनेनैव प्रकारेण चत्वारः फाल्गुनादयः।<br>
उपोष्या नृपते मासाः प्रथमं तत्तु पारणम् ८</p>
<p>आषाढादिषु मासेषु तद्वत्स्नानं मृदम्बुना।<br>
तदेव प्राशनं पूजा तथैवेन्दोस्तथार्हणम् ९</p>
<p>चतुर्ष्वन्येषु चैवोक्तं तथा वै कार्त्तिकादिषु।<br>
पारणं त्रितयं चैव चातुर्मासिकमुच्यते १०</p>
<p>प्रथमं धरणी नाम स्तुत्यै मासचतुष्टयम्।<br>
द्वितीये मेदिनी वाच्या तृतीये च वसुन्धरा ११</p>
<p>पारणे पारणे वस्त्रपूजया पूजयेन्नृप।<br>
धरणीं देवदेवं च घृतस्नानेन केशवम् १२</p>
<p>वस्त्राभावे तु सूत्रेण पूजयेद्धरणीं तथा।<br>
घृताभावे तथा क्षीरं शस्तं वा सलिलं हरेः १३</p>
<p>पातालमूलगतया चीर्णमेतन्महाव्रतम्।<br>
धरण्या केशवप्रीत्यै ततः प्राप्ता समुन्नतिः १४</p>
<p>देवेन चोक्ता धरणी वराहवपुषा तदा।<br>
उपवासप्रसन्नेन समुद्धृत्य रसातलात् १५</p>
<p>व्रतेनानेन कल्याणि प्रणतो यः करिष्यति।<br>
तस्य प्रसादमप्यहम् करोमि तव मेदिनि।<br>
तथैव कुरुते पूजां भक्त्या मम शुभो जनः।<br>
तथैव तव कल्याणि प्रणतो यः करिष्यति।<br>
व्रतमेतदुपाश्रित्य पारणं च यथाविधि १६</p>
<p>सर्वपापविनिर्मुक्तः सप्त जन्मान्तराण्यसौ।<br>
विशोकः सर्वकल्याणभाजनो मतिमाञ्जनः १७</p>
<p>सर्वत्र पूज्यः सततं सर्वेषामपराजितः।<br>
यथाहमेवं वसुधे भविता निर्वृतेः पदम् १८</p>
<p>तथा त्वमपि कल्याणि भविष्यसि न संशयः।<br>
पुलस्त्य उवाच।<br>
एवमेतन्महापुण्यं सर्वपापोपशान्तिदम्।<br>
विशोकाख्यं व्रतं धन्यं तत्कुरुष्व महीपते १९</p>
<p>इति विष्णुधर्मेषु अशोकपूर्णमासीव्रतम्।</p>
<h2 id="heading-20"></h2>
<p>अथ एकद्विंशोऽध्यायः।<br>
दाल्भ्य उवाच।<br>
स्त्रीणां धर्मं द्विजश्रेष्ठ उपवासं भवन्मम।<br>
कथयेह यथातत्त्वमुपवासविधिश्च यः १</p>
<p>कौमारके गृहस्थाया विधवायाश्च सत्तम।<br>
धर्मं प्रब्रूह्यशेषेण भगवन्प्रीतिकारकम् २</p>
<p>पुलस्त्य उवाच।<br>
श्रूयतामखिलं ब्रह्मन्यद्येतदनुपृच्छसि।<br>
उपकाआय च स्त्रीणां त्रिषु लोकेष्वनुत्तमम् ३</p>
<p>प्रश्नमेतत्पुरा देवी शैलराजसुता पतिम्।<br>
पप्रच्छ शङ्करं ब्रह्मन्कैलासशिखरे स्थितम् ४</p>
<p>देव्युवाच।<br>
कुमारिकाभिर्देवेश गृहस्थाभिश्च केशवः।<br>
विधवाभिस्तथा स्त्रीभिः कथमाराध्यते वद ५</p>
<p>ईश्वर उवाच।<br>
साधु साध्वि त्वया पृष्टमेतन्नारायणाश्रितम्।<br>
उपवासादि यत्तत्त्वं श्रूयतामस्य यो विधिः ६</p>
<p>योग्यं पतिं समासाद्य नारी धर्ममवाप्नुते।<br>
दुःशीलेऽपि हि कामार्ते नारी प्राप्नोति भर्तरि ७</p>
<p>अनाराध्य जगन्नाथं सर्वलोकेश्वरं हरिम्।<br>
कथमाप्नोति वै नारी पतिं शीलगुणान्वितम् ८</p>
<p>सुकलत्रप्रदं तस्माद्व्रतमच्युततुष्टिदम्।<br>
कर्तव्यं लक्षणं तस्य श्रूयतां वरवर्णिनि ९</p>
<p>यच्चीर्त्वा सर्वनारीणां श्रेष्ठमाप्नोत्यसंशयम्।<br>
ऐहिकं च सुखं प्राप्य स्वर्गे भुङ्क्ते सुखान्यपि १०</p>
<p>अनुज्ञां प्राप्य पितृतो मातृतश्च कुमारिका।<br>
पूजयेच्च जगन्नाथं भक्त्या पापहरं हरिम् ११</p>
<p>त्रिषूत्तरेषु स्वृक्षेषु पतिकामा कुमारिका।<br>
माधवाख्यं तु वै नाम जपेन्नित्यमतन्द्रिता १२</p>
<p>प्रियङ्गुणा रक्तपुष्पैर्बन्धूककुसुमैस्तथा।<br>
समभ्यर्च्य ततो दद्याद्रक्तमेवानुलेपनम् १३</p>
<p>सर्वौषध्या स्वयं स्नात्वा समभ्यर्च्य जगत्पतिम्।<br>
नमोऽस्तु माधवायेति होमयेन्मधुसर्पिषी १४</p>
<p>स देवमुत्तरायोगे समभ्यर्च्य जनार्दनम्।<br>
शोभनं पतिमाप्नोति प्रेत्य स्वर्गं च गच्छति १५</p>
<p>अतिबाल्ये च यत्किञ्चित्तया पापमनुष्ठितम्।<br>
तस्माच्च मुच्यते देवि सुखिनी चैव जायते १६</p>
<p>अब्देनैकेन तन्वङ्गि धूतपापा यदिच्छति।<br>
तदेव प्राप्नुयाद्भद्रेनारायणपरायणा १७</p>
<p>षण्मासं प्रीणनं कार्यं भक्त्या शक्त्या च वै हरेः।<br>
पारणान्ते महाभगे तथा ब्राह्मणतर्पणम् १८</p>
<p>इति विष्णुधर्मेषु सुकलत्रप्राप्तिव्रतं नाम एकद्विंशोऽध्यायः।</p>
<h2 id="heading-21"></h2>
<p>अथ द्वाविंशोऽध्यायः।<br>
देवदेव उवाच।<br>
गार्हस्थ्येऽवस्थिता नारी भक्त्या सम्पूजयेत्पतिम्।<br>
स एव देवता तस्याः पूज्यः पूज्यतरश्च सः १</p>
<p>तस्मिंस्तुष्टे परो धर्मस्तस्यैव परिचर्यया।<br>
तोषमायाति सर्वात्मा परमात्मा जनार्दनः २</p>
<p>नैव तस्याः पृथग्यज्ञो न श्राद्धं नाप्युपोषितम्।<br>
भर्तृशुश्रूषणेनैव प्राप्नोति स्त्री यथेप्सितम् ३</p>
<p>तेनैव साप्यनुज्ञाता तस्य शुश्रूषणादनु।<br>
तोषयेज्जगतामीशमनन्तमपराजितम् ४</p>
<p>व्रतैर्नानाविधैर्देवि ऐहिकामुष्मिकाप्तये।<br>
विष्णुव्रतादिभिर्दिव्यैस्तथा दानैर्मनोऽनुगैः ५</p>
<p>घृतक्षीराभिषेकैश्च ब्राह्मणानां च तर्पणैः।<br>
मनोज्ञैर्विविधैर्धूपैः पुष्पवस्त्रानुलेपनैः ६</p>
<p>गीतवाद्यैस्तथा हृद्यैरुपवासैश्च भामिनि।<br>
एवमाराध्य गोविन्दमनुज्ञाता यथाविधि।<br>
पतिना सकलान्कामानवाप्नोति न संशयः ७</p>
<p>पतिना त्वननुज्ञाता किञ्चित्पुण्यं करोति या।<br>
विफलं तदशेषं वै तस्याः शैलवरात्मजे ८</p>
<p>न च प्रसादं कुरुते भगवान्मधुसूदनः।<br>
नानुज्ञाता तु या नारी पतिनार्चति केशवम् ९</p>
<p>या तु भर्तृपरा नारी नारायणमतन्द्रिता।<br>
भक्त्या सम्पूजयेद्देवं तोषमायाति केशवः १०</p>
<p>देव्युवाच।<br>
या तु भर्त्रा परित्यक्ता तथा या मृतभर्तृका।<br>
पाषण्डानुगतो वापि यस्या भर्ता महेश्वर ११</p>
<p>प्रायो ददाति नानुज्ञां विष्णोराराधने तदा।<br>
कथमाराधनं कार्यं विष्णोस्तद्वद शङ्कर १२</p>
<p>देवदेव उवाच।<br>
या तु भर्त्रा परित्यक्ता सा सम्पूज्य निजं पतिम्।<br>
मनसा तन्मनस्का च तस्यैव हितकारिणी १३</p>
<p>न निन्दाकरणी तस्य श्रेयोऽभिध्यायिनी तथा।<br>
तस्यैव सर्वकालेषु सर्वकल्याणमिच्छति १४</p>
<p>आराधयेज्जगन्नाथं सर्वधातारमच्युतम्।<br>
कृतोपवासा पुष्पादि निवेद्य सकलं ततः १५</p>
<p>भर्तुर्मनोरथावाप्तिं प्रार्थयेत्प्रथमं वरम्।<br>
स्वयं यथाभिलषितं प्रार्थयेत्तं वरं ततः १६</p>
<p>एवं भर्तृपरित्यक्ता योषिदाराधनं हरेः।<br>
कुर्वाणा सकलान्कामानवाप्नोति न संशयः १७</p>
<p>भर्ता करोति यच्चस्याः किञ्चित्पुण्यमहर्निशम्।<br>
तस्य पुण्यस्य सम्पूर्णमर्धं प्राप्नोति सा शुभे १८</p>
<p>यत्तु सा कुरुते पुण्यं विना दोषेण योज्झिता।<br>
तत्तस्याः सकलं देवि तस्यार्धं न लभेत्पतिः १९</p>
<p>भर्तर्येवं प्रवसिते त्यक्ता च पतिना शुभे।<br>
कुर्वीताराधनं नारी उपवासादिना हरेः २०</p>
<p>एतत्तवोक्तं यत्पृष्टं त्वयाहं गिरिनन्दिनि।<br>
विधवानामतो धर्मं श्रूयतां विष्णुतुष्टिदम् २१</p>
<p>मृते भर्तरि साध्वी स्त्री ब्रह्मचर्यव्रतोदिता।<br>
स्नाता प्रतिदिनं दद्यात्स्वभर्तृसलिलाञ्जलिम् २२</p>
<p>कुर्याद्यानुदिनं भक्त्या देवानामपि पूजनम्।<br>
अतिथेस्तर्पणं तद्वदग्निहोत्रममन्त्रकम् २३</p>
<p>पूर्तधर्माश्रितं चान्यत्कुर्यान्नित्यमतन्द्रिता।<br>
नित्यकर्म ऋते चास्या नेष्टं कर्म विधीयते २४</p>
<p>विष्णोराराधनं चैव कुर्यान्नित्यमुपोषिता।<br>
दानादि विप्रमुख्येभ्यो दद्यात्पुण्यविवृद्धये।<br>
उपवासांश्च विविधान्कुर्याच्छास्त्रोदितान्शुभे २५</p>
<p>लोकान्तरस्थं भर्तारमात्मानं च वरानने।<br>
तारयत्युभयं नारी येत्थं धर्मपरायणा २६</p>
<p>पुत्रैश्वर्यस्थिता नारी उपवासादिना हरिम्।<br>
या तोषयति सिद्धिं सा पुत्रेभ्योऽपि प्रयच्छति २७</p>
<p>शुभांल्लोकांस्तथा भर्तुरात्मनश्च यथेप्सितान्।<br>
सकलं पूरयत्यस्तं पापं नयति चाखिलम् २८</p>
<p>आत्मनश्चैव भर्तुश्च नारी परमिकां गतिम्।<br>
ददात्याराध्य गोविन्दं सपुत्रा विधवा च या २९</p>
<p>तस्मादेभिर्विधानैस्तु सर्वकालं तु योषितः।<br>
केशवाराधनं कार्यं लोकद्वयफलप्रदम् ३०</p>
<p>ये नरा मृतपत्निकास्तैरप्येतदशेषतः।<br>
पूर्तधर्माश्रितं कार्यं नित्यकर्म च केवलम् ३१</p>
<p>पुत्रैश्वर्यस्थितैः सम्यग्ब्रह्मचर्यगुणान्वितैः।<br>
विष्णोराराधनं कार्यं तीर्थस्थैरथवा गृहे ३२</p>
<p>ब्राह्मणः क्षत्रियो वैश्यः स्त्री शूद्रश्च वरानने।<br>
अनाराध्य हृषीकेशं नाप्नोति परमां गतिम् ३३</p>
<p>ऐश्वर्यं सन्ततिं श्रेष्ठामारोग्यं द्रव्यसम्पदम्।<br>
ददाति भगवान्विष्णुर्गतिमग्र्यां सुतोषितः ३४</p>
<p>पुलस्त्य उवाच।<br>
एवं शैलसुता प्रोक्ता स्वयं देवेन शम्भुना।<br>
पृष्टेन सम्यक् कथितं भवतोऽपि महामुने ३५</p>
<p>सर्ववर्णैस्तथा स्त्रीभिरन्यैरपि जनैर्हरिः।<br>
आराधनीयो नातुष्टे विष्णौ सम्प्राप्यते गतिः ३६</p>
<p>न दुर्गतिं रौरवादीन्नरकांश्च न गच्छति।<br>
यमाराध्येश्वरं वन्द्यं कस्तं विष्णुं न पूजयेत् ३७</p>
<p>तस्मादमुष्मिकान्क्लेशान्नरके याश्च यातनाः।<br>
सदैवोद्विजता दाल्भ्य समाराध्यो जनार्दनः ३८</p>
<p>इति विष्णुधर्मेषु स्त्रीधर्मः।</p>
<h2 id="heading-22"></h2>
<p>अथ त्रयोविंशोऽध्यायः।<br>
दाल्भ्य उवाच।<br>
भगवन्यातना घोराः श्रूयन्ते नरकेषु याः।<br>
तासां स्वरूपमत्युग्रं यथावद्वक्तुमर्हसि १</p>
<p>पुलस्त्य उवाच।<br>
शृणु दाल्भ्यातिघोराणां यातनानां मयोदितम्।<br>
स्वरूपं नारकैर्यत्तु नरकेष्वनुभूयते २</p>
<p>योजनानां सहस्राणि रौरवो नरको द्विज।<br>
अङ्गारपूर्णमध्योऽसौ ज्वालामालापरिष्कृतः ३</p>
<p>तन्मध्ये पतितो याति योजनानि सहस्रशः।<br>
सत्यहान्यानृती याति तत्र पापरतिर्नरः ४</p>
<p>रौरवाद्द्विगुणश्चैव महारौवरसञ्ज्ञितः।<br>
तप्तताम्रपुटाङ्गारज्वलत्पावकसंवृतः ५</p>
<p>परोपतापिनस्तत्र पतन्ति नरके नराः।<br>
नाश्चर्यं द्विजशार्दूल वर्षलक्षयुतानि च ६</p>
<p>कालसूत्रेण च्छिद्यन्ते चक्रारूढाश्च मानवाः।<br>
कालाङ्गुलिस्थेन सदा आपादतलमस्तकात् ७</p>
<p>कालसूत्र इति ख्यातो घोरः स नरकोत्तमः।<br>
तत्रापि वञ्चका यान्ति ये चैवोत्कोचजीविनः ८</p>
<p>तप्तकुम्भस्तथैवान्यो नरको भृशदारुणः।<br>
तैलकुम्भेषु पच्यन्ते तत्राप्यग्निभृतेषु ते ९</p>
<p>देववेदद्विजातीनां ये निन्दां कुर्वते सदा।<br>
संशृण्वन्ति च ये मूढा ये च मत्सरिणोऽधमाः १०</p>
<p>करम्भवालुकाकुम्भसञ्ज्ञं च नरकं शृणु।<br>
परदाररता ये तु पतन्ति नरकेऽधमाः ११</p>
<p>हृतं यैश्च जलं तेऽपि तस्मिन्यान्ति नराधमाः।<br>
गोनिपानेषु विघ्नानि मूढा ये चापि कुर्वते।<br>
करम्भवालुकाकुम्भनरके ते पतन्ति वै १२</p>
<p>अन्धे तमसि दुष्पारे शीतार्तिपरिकम्पिताः।<br>
भ्राम्यन्ते मानवा गात्रैः समस्तैः स्फुटितास्थिभिः १३</p>
<p>गोवधः स्त्रीवधः पापैः कृतं यैश्च गवानृतम्।<br>
ते तत्रातिमहाभीमे पतन्ति नरके नराः १४</p>
<p>उत्पाट्यते तथा जिह्वा सन्दंशैर्भृशदारुणैः।<br>
आक्रिशकानां दुष्टानां सदैवाबद्धभाषिणाम् १५</p>
<p>करपत्रैश्च पाट्यन्ते यमस्य पुरुषैस्तथा।<br>
परदारपरद्रव्यहिंसकाः पुरुषाधमाः १६</p>
<p>आयसीं च शिलां तप्तामशेषाङ्गैस्तथा नराः।<br>
परदाररता एवं समालिङ्गन्ति पापिनः १७</p>
<p>सर्वाङ्गैर्विकृतैर्रक्तमुद्गिरन्तोऽतिपीडिताः।<br>
यन्त्रेष्वन्येषु पीड्यन्ते जन्तुपीडाकरा नराः १८</p>
<p>वृकैः सम्भक्ष्यते पृष्ठं नराणां पापकारिणाम्।<br>
जनस्य पृष्ठमांसं यैर्भक्षितं पापकारिभिः १९</p>
<p>असिपत्रवनैर्घोरैश्छिद्यन्ते पापकर्मिणः।<br>
सद्भावप्रवणा यैस्तु भग्ना विश्रम्भिनो जनाः २०</p>
<p>अयोमुखैः खगैर्भग्नाः खण्डखण्डं तथापरैः।<br>
व्रजन्ति पापकर्माणः श्वशृगालैस्तथापरैः २१</p>
<p>सूषायामपि धास्यन्ते ज्वलदग्निचयावृताः।<br>
पाषाणपेष्यं पिष्यन्ते तथान्ये पापकर्मिणः २२</p>
<p>देवतातिथिभृत्याणामदत्त्वा भुञ्जते तु ये।<br>
मृषागतास्तथाइवैक्यं त्रपुषा सीसकेन च।<br>
प्रयान्ति पुरुषास्तैलैः क्वाथ्यन्तेऽन्ये पुनः पुनः २३</p>
<p>वर्णधर्मपरित्यागे नैक्यं ये पुरुषा गताः।<br>
तेऽपि पापसमाचारा वर्णसङ्करकारिणः २४</p>
<p>स्वरूपं नारकस्याग्नेः शृणुष्व कथयामि ते।<br>
मुक्तस्ततोऽन्यवह्निस्ह्तः शेते सम्प्राप्य निर्वृतिम् २५</p>
<p>शस्त्रधारास्तथैवैता मृणालप्रस्तरं नरः।<br>
मन्यते नारकैः शस्त्रैर्विक्षतो द्विजसत्तम २६</p>
<p>हिमखण्डचयाछन्नो निवातं मन्यते नरः।<br>
विमुक्तो नारकाच्छीतात्प्रकाशं तमसस्तमः २७</p>
<p>प्रोता गुदेषु भिन्नाङ्गा आर्ता रावविराविणः।<br>
शूलेषु लोहेष्वपरे त्रिशूलेषु तथापरे २८</p>
<p>याज्योपाध्यायदाम्पत्यसुहृन्मित्रसुतादिषु।<br>
कृतो भेदो दुराचारैर्यैरलीकोक्तिभाषिभिः २९</p>
<p>आयसाः कण्टकास्तीक्ष्णा नरके कूटशाल्मलौ।<br>
तेषु प्रोता दुरात्मानः परदारभुजो नराः ३०</p>
<p>कृमिकीटजलौकादितीक्ष्णदंष्ट्रास्यविक्षताः।<br>
भ्राम्यन्ते चान्धतामिस्रे वृथामांसाशिनो हि ये ३१</p>
<p>एतांश्चान्यांश्च नरकाञ्शतशोऽथ सहस्रशः।<br>
कर्मान्तरं जनो भुङ्क्ते परिणामांश्च चेतसः ३२</p>
<p>यादृक् कर्म मनुष्याणां तादृग्विषयरूपवत्।<br>
परिणामं मनो याति शुभाशुभमयं द्विज ३३</p>
<p>इति विष्णुधर्मेषु नरकाध्यायः।</p>
<h2 id="heading-23"></h2>
<p>अथ चतुर्विंशोऽध्यायः।<br>
दाल्भ्य उवाच।<br>
अतीवभीषणानित्थं शस्त्राग्निभयदान्नरः।<br>
कथं न गच्छेन्नरकानेतन्मे वक्तुमर्हसि १</p>
<p>अहोऽतिकष्टपापानां विपाको नरकस्थितैः।<br>
पुरुषैर्भुज्यते ब्रह्मंस्तन्मोक्षं वद सत्तम २</p>
<p>पुलस्त्य उवाच।<br>
पुण्यस्य कर्मणः पाकः पुण्य एव द्विजोत्तम।<br>
चेतसः परिणामोत्तः स्वर्गस्थैर्भुज्यते नरैः ३</p>
<p>तथैव पाकः पापानां पुरुषैर्नरकस्थितैः।<br>
भुज्यते तावदखिलं यावत्पापं क्षयं गतम् ४</p>
<p>यदा तु पापस्य जयः क्षीयते सुकृतं तदा।<br>
शुभस्य कर्मणो वृद्धौ क्षयमायात्यशोभनम् ५</p>
<p>जये यतेत पुरुषस्तस्मात्सुकृतकर्मणः।<br>
पापं कर्म विना नैव नरकप्राप्तिरिष्यते ६</p>
<p>जयाय द्वादशी शस्ता नॄणां सुकृतकर्मणाम्।<br>
यामुपोष्य द्विजश्रेष्ठ न याति नरकं नरः ७</p>
<p>फाल्गुनामलपक्षस्य एकादश्यामुपोषितः।<br>
द्वादश्यां तु द्विजश्रेष्ठ पूजयेन्मधुसूदनम् ८</p>
<p>एकादश्यां समुद्दिष्टं विष्णोर्नामानुकीर्तनम्।<br>
पूजायां वासुदेवस्य कुर्वीत सुसमाहितः ९</p>
<p>नमो नारायणायेति वाच्यं च स्वपता निशि।<br>
क्रोधः प्रपञ्च ईर्ष्या च दम्भो लोभश्च वर्जितः १०</p>
<p>कामो द्रोहो मदश्चापि मानमात्सर्यमेव च।<br>
सर्वमेतत्परित्यज्य विष्णुभक्तेन चेतसा ११</p>
<p>असारतां च लोकेऽस्मिन्संसारे भावयेन्मतिम्।<br>
कामं क्रोधं च लोभं च दम्भमीर्ष्यां च वर्जयेत्।<br>
मानद्रोहादिदोषांश्च सर्वान्धनमदोद्भूतान्।<br>
भावयेद्विष्णुभक्तांश्च संसारासारतां तथा।<br>
एवं भावितचित्तेन प्राणिनां हितमिच्छता।<br>
तथैव कुर्याद्द्वादश्यां नाम्नामुच्चारणं द्विज १२</p>
<p>यवपात्राणि पूर्वं तु दद्यान्मासचतुष्टयम्।<br>
आषाढादिद्वितीयं तु पारणं यन्महामते।<br>
तत्रापि घृतपात्राणि दद्याच्छ्रद्धासमन्वितः १३</p>
<p>कार्त्तिकादिषु मासेषु माघन्तेषु तथा तिलान्।<br>
विप्राय दद्यात्पात्रस्ह्तान्प्रतिमासमुपोषितः १४</p>
<p>नामत्रयमशेषेषु मासि मासि दिनद्वयम्।<br>
तथैवोच्चारयेद्दद्याद्द्वादश्यां च यवादिकम्।<br>
प्रणम्य च हृषीकेशं कृतपूजः प्रसादयेत् १५</p>
<p>विष्णो नमस्ते जगतः प्रसूते ॐ वासुदेवाय नमो नमस्ते।<br>
नारायण त्वां प्रणतोऽस्म्यचिन्त्य जयोऽस्तु मे शाश्वतपुण्यराशेः १६</p>
<p>प्रसीद पुण्यं जयमेतु विष्णो ॐ वासुदेव र्द्धिमुपैतु पुण्यम्।<br>
नारायणॐ भूतिमुपैतु पुण्यम् प्रयातु चाशेषमघं विनाशम् १७</p>
<p>विष्णो पुण्योद्भवो मेऽस्तु वासुदेवास्तु मे शुभम्।<br>
नारायणास्तु धर्मो मे जहि पापमशेषतः १८</p>
<p>अनेकजन्मजनितं बाल्ययौवनवार्द्धिके।<br>
पुण्यं विवृद्धिमायातु यातु पापं तु सङ्क्षयम् १९</p>
<p>आकाशादिषु शब्दादौ श्रोत्रादौ महदादिषु।<br>
प्रकृतौ पुरुषे चैव ब्रह्मण्यपि च स प्रभुः।<br>
यथैक एव सर्वात्मा वासुदेवो व्यवस्थितः २०</p>
<p>तेन सत्येन मे पापं नरकार्तिप्रदं क्षयम्।<br>
प्रयातु सुकृतस्यास्तु ममानुदिवसं जयः।<br>
पापस्य हानिः पुण्यं च वृद्धिमभ्येत्यनुत्तमाम् २१</p>
<p>एवमुच्चार्य विप्राय दत्त्वा यत्कथितं तव।<br>
भुञ्जीत कृतकृत्यस्तु पारणे पारणे गते २२</p>
<p>पारणान्ते च देवस्य प्रीणनं शक्तितो द्विज।<br>
कुर्वीताखिलपाषण्डैरालापं च विवर्जयेत् २३</p>
<p>इत्येतत्कथितं दाल्भ्य सुकृतस्य जयावहा।<br>
द्वादशी नरकं मृत्यो यामुपोष्य न पश्यति २४</p>
<p>नाग्नयो न च शस्त्राणि न च लोहमूखाः खगाः।<br>
नारकास्तं प्रबाधन्ते मतिर्यस्य जनार्दने २५</p>
<p>नामोच्चारणमात्रेण विष्णोः क्षीणोऽघसञ्चयः।<br>
भवत्यपास्तपापस्य नरके गमनं कुतः २६</p>
<p>नमो नारायण हरे वासुदेवेति कीर्तयेत्।<br>
न याति नरकं मर्त्यः सङ्क्षीणाशेषपातकः २७</p>
<p>तस्मात्पाषण्डिसंसर्गमकुर्वन्द्वादशीमिमाम्।<br>
उपोष्य पुण्योपचयी न याति नरकं नरः २८</p>
<p>इति विष्णुधर्मेषु नरकद्वादशी नाम चतुर्दशोऽध्यायः।</p>
<h2 id="heading-24"></h2>
<p>अथ पञ्चदशोऽध्यायः।<br>
दाल्भ्य उवाच।<br>
पाषण्डिभिरसंस्पर्शमसम्भाषणमेव च।<br>
विष्णोराराधनपरैर्नरैः कार्यमुपोषितैः १</p>
<p>किं ब्रूहि लक्षणं तेषां यादृशान्वर्जयेद्व्रती।<br>
कथञ्चिद्यदि संलापदर्शनस्पर्शनादिकम् २</p>
<p>उपोषितानां पाषण्डैर्नराणां विप्र जायते।<br>
किं तत्र वद कर्तव्यं येनाखण्डंव्रतं भवेत् ३</p>
<p>पुलस्त्य उवाच।<br>
श्रुतिस्मृत्युदितं धर्मं वर्णाश्रमविभागजम्।<br>
उल्लङ्घ्य ये प्रवर्तन्ते स्वेच्छया कूटयुक्तिभिः ४</p>
<p>विकर्माभिरता मूढा युक्तिप्रागल्भ्यदुर्मदाः।<br>
पाषण्डिनस्ते दुःशीला नरकार्हा नराधमाः ५</p>
<p>तांस्तु पाषण्डिनः पापान्विकर्मस्थांश्च मानवान्।<br>
वैडालव्रतिकांश्चैव नित्यमेव तु नालपेत् ६</p>
<p>सम्भाष्यैताञ्शुचिषदं चिन्तयेदच्युतं बुधः।<br>
इदं चोदाहरेत्सम्यक् कृत्वा तत्प्रवणं मनः ७</p>
<p>शारीरमन्तःकरणोपघातं वाचश्च विष्णुर्भगवानशेषम्।<br>
शमं नयत्वस्तु ममेह शर्म पापादनन्ते हृदि सन्निविष्टे ८</p>
<p>अन्तःशुद्धिं बहिःशुद्धिं शुद्धोऽन्तर्मम योऽच्युतः।<br>
स करोत्वमले तस्मिञ्शुचिरेवास्मि सर्वदा ९</p>
<p>बाह्योपघातादनघो बोद्धा च भगवानजः।<br>
शुद्धिं नयत्वनन्तात्मा विष्णुश्चेतसि संस्थितः १०</p>
<p>एतत्सम्भाष्य जप्तव्यं पाषण्डिभिरुपोषितैः।<br>
नमः शुचिषदेत्युक्त्वा सूर्यं पश्येत वीक्षितैः ११</p>
<p>श्रूयते च पुरा मर्त्याः स्वेच्छया स्वर्गगामिनः।<br>
बभूवुरनघाः सर्वे स्वधर्मपरिपालनात् १२</p>
<p>देवाश्च बलिनो मर्त्यैर्वर्णकर्मण्यनुव्रतैः।<br>
यज्ञाध्ययनदानेषु वर्तमानैश्च मानवैः १३</p>
<p>दैतेयाश्च पराभावमतुष्टावसुरा ययुः।<br>
ततश्च षण्डो मर्कश्च दैत्येन्द्राणां पुरोहितौ।<br>
चक्रतुः कर्म देवानां विनाशायातिभीषणम् १४</p>
<p>तत्रोत्पन्नोऽतिकृष्णाङ्गस्तमःप्रायोऽतिदारुणः।<br>
दम्भाधारः शाठ्यसारो निद्राप्रकृतिरुल्वणः १५</p>
<p>महामोह इति ख्यातः कृत्यरूपो विभीषणः।<br>
चतुर्धा स विभक्तश्च ताभामत्र महीयते १६</p>
<p>वेददेवद्विजातीनामेकांशेन स निन्दनम्।<br>
करोत्यन्येन न रतिं योगकर्मसु विन्दति १७</p>
<p>विकर्मण्यपरेणापि संयोजयति मानवान्।<br>
ज्ञानापहारमन्येन करोति द्विजसत्तम १८</p>
<p>ज्ञानबुद्ध्या तथाज्ञानं गृह्णात्यज्ञानमोहितः।<br>
वेदवादविरोधेन या कथा सास्य रोचते १९</p>
<p>एवं स तु महामोहः षण्डमर्कोपपादितः।<br>
दम्भादिदूषितोऽधर्मस्वरूपोऽतिभयङ्कर २०</p>
<p>स लोकान्विविधोपायैर्लोकेष्वेव व्यवस्थितः।<br>
मोहाभिभवनिःसाराण्करोति द्विजसत्तम २१</p>
<p>तन्मोहितानामचिराद्विवेको याति सङ्क्षयम्।<br>
क्षीणज्ञाना विकर्माणि कुर्वन्त्यहरहो द्विज २२</p>
<p>निजवर्णात्मकं धर्मं परित्यज्य विमोहिताः।<br>
धर्मबुद्ध्या ततः पापं कुर्वन्त्यज्ञानदुर्मदाः २३</p>
<p>ज्ञानावलेपस्तत्रैव ततस्तेषां प्रजायते।<br>
सुहृद्भिर्वार्यमाणास्ते पण्डितैश्च दयालुभिः।<br>
प्रयच्छन्त्युत्तरं ऊढाः कूटयुक्तिसमन्वितम् २४</p>
<p>ततस्ते स्वयमात्मानमन्यं चाल्पमतिं नरम्।<br>
विकर्मणा योजयन्तश्च्यवयन्ति स्वधर्मतः २५</p>
<p>पाषण्डिनो दुराचाराः परान्नगुणवादिनः।<br>
असंस्कृतान्नभोक्तारो व्रात्याः संस्कारवर्जिताः २६</p>
<p>पाषण्डाः पापसङ्कल्पा दाम्भिकाः शठबुद्धयः।<br>
वर्णसङ्करकर्तारो मायाव्याजोपजीविनः।<br>
निःशौचा वक्रमतयो नान्यदस्तीतिवादिनः २७</p>
<p>एवंविधास्ते सन्मार्गाद्वेदप्रोक्ताद्बहिःस्थिताः।<br>
क्रियाकलापं निन्दन्त ऋग्यजुःसामसञ्ज्ञितम्।<br>
आत्मानं च परांश्चैव कुर्वन्ति नरकस्थितान् २८</p>
<p>तेषां दर्शनसम्भाषस्पर्शनानि नरैः सदा।<br>
परित्याज्यानि दृष्टे च प्रोक्तः सम्भाषणे च यः।<br>
संस्पर्शे च बुधः स्नात्वा शुचिः शुचिषदं स्मरेत् २९</p>
<p>भवत्यतः सदैवैषामालापस्पर्१शनं त्यजेत्।<br>
पुण्यकामो महाभागः किं पुनर्यदुपोषितः ३०</p>
<p>यतो हि निन्दिते कर्मण्यभ्यासो रतिरेव च।<br>
पाषण्डिनामशेषाणामप्रीतिर्वेदकर्मणि।<br>
ते ह्यधोगामिनः प्रोक्ता आसुरं भावमाश्रिताः ३१</p>
<p>इति विष्णुधर्मेषु पाषण्डालापप्रायश्चित्तम्।</p>
<h2 id="heading-25"></h2>
<p>अथ षड्विंशोऽध्यायः।<br>
दाल्भ्य उवाच।<br>
अप्राप्तिर्न तथा दुःखमैश्वर्यादेर्द्विजोत्तम।<br>
यथा मनोरथैर्लब्धैर्विच्युतिर्धर्महानिजा १</p>
<p>ऐश्वर्याद्वित्ततो वापि सन्ततेर्देवलोकतः।<br>
अभीष्टादन्यतो वापि पदाद्येन न विच्युतिम् २</p>
<p>प्राप्नोति पुरुषो ब्रह्मन्नारी वापुण्यसङ्क्षयात्।<br>
तन्ममाचक्ष्व विप्रर्षे दुःखमेभ्यो हि विच्युतिः ३</p>
<p>पुलस्त्य उवाच।<br>
सत्यमेतन्महाभाग दुःखं प्राप्तस्य सङ्क्षयः।<br>
ऐश्वर्यादथ वित्तस्य बन्धुवर्गसुखस्य वा ४</p>
<p>तदेतच्छ्रूयतां दाल्भ्य यथा नेष्टात्परिच्युतिः।<br>
सर्गादेर्जायते सम्यगुपवासवतां सताम् ५</p>
<p>द्वादशर्क्षाणि विप्रर्षे प्रतिमासं तु यानि वै।<br>
तन्नामान्यच्युतं तेषु सम्यक् सम्पूजयेद्बुधः ६</p>
<p>पुष्पैर्धूपैस्तथाम्भोभिरभीष्टैरपरैस्तथा।<br>
आदितः कृत्तिकां कृत्वा कार्त्तिके मुनिपुङ्गव ७</p>
<p>नैवेद्यं कृसरं पूर्वमन्नं मासचतुष्टयम्।<br>
निवेदयेत्कार्त्तिकादि संयावं च ततः परम् ८</p>
<p>आषाढादौ च देवाय पायसं वै निवेदयेत्।<br>
तेनैवान्नेन विप्रर्षे ब्राह्मणान्भोजयेद्बुधः ९</p>
<p>पञ्चगव्यजलस्नातस्तस्यैव प्राशनाच्छुचिः।<br>
नैवेद्यं स्वयमश्नीयान्नक्तं सम्पूजितेऽच्युते १०</p>
<p>एवं संवत्सरस्यान्ते ततः सुप्तोत्थितेऽच्युते।<br>
संयक् सम्पूज्य विप्रर्षे तमेव पुरुषोत्तमम्।<br>
प्रणम्य प्रार्थयेद्विद्वाञ्शुचिः स्नातो यथाविधि ११</p>
<p>नमो नमस्तेऽच्युत सङ्क्षयोऽस्तु पापस्य वृद्धिं समुपैतु पुण्यम्।<br>
ऐश्वर्यवित्तादि सदाक्षयं मेऽक्षया च मे सन्ततिरच्युतास्तु १२</p>
<p>यथाच्युतस्त्वं परतः परस्मात्स ब्रह्मभूतात्परतः परात्मन्।<br>
तथाच्युतं मे कुरु वाञ्छितं यन्मया पदं पापहराप्रमेय १३</p>
<p>अच्युतानन्त गोविन्द प्रसीद यदभीप्सितम्।<br>
तदक्षयममेयात्मन्कुरुष्व पुरुषोत्तम १४</p>
<p>एवमन्ते समभ्यर्च्य प्रार्थयित्वा तथाशिषः।<br>
यथावन्मुनिशार्दूल च्युतिं नाप्नोति मानवः १५</p>
<p>सन्ततेः स्वर्गवित्तादेरैश्वर्यस्य तथा मुने।<br>
यद्वाभिमतमत्यन्तं ततो न च्यवते नरः १६</p>
<p>तस्मात्सर्वप्रयत्नेन मासनक्षत्रपूजने।<br>
यतेताक्षयकामस्तु सदैव मुनिपुङ्गव १७</p>
<p>इति विष्णुधर्मेषु मासर्क्षपूजा।</p>
<h2 id="heading-26"></h2>
<p>अथ सप्तविंशोऽध्यायः।<br>
पुलस्त्य उवाच।<br>
अत्रापि श्रूयते सिद्धा काचित्स्वर्गे महाव्रता।<br>
नारी तपोधना भूत्वा प्रख्याता शाम्भरायणी।<br>
समस्तसन्देहहरा सदा स्वर्गौकसां हि सा १</p>
<p>कस्यचित्त्वथ कालस्य देवराजः शतक्रतुः।<br>
पूर्वेन्द्रचरितं ब्रह्मन्पप्रच्छेदं बृहस्पतिम् २</p>
<p>पूर्वेन्द्रापरतः पूर्वे ये बभूवुः सुरेश्वराः।<br>
तेषां चरितमिच्छामि श्रोतुमाङ्गिरसां वर ३</p>
<p>पुलस्त्य उवाच।<br>
एवमुक्तस्तदा तेन देवेन्द्रेणामलद्युतिः।<br>
प्राह धर्मभृतां श्रेष्ठः परमर्षिर्बृहस्पतिः ४</p>
<p>नाहं चिरन्तनान्वेद्मि देवराज सुरेश्वरान्।<br>
आत्मनः समकालीनं मामवैहि सुरेश्वर ५</p>
<p>ततः पप्रच्छ देवेन्द्रः! कोऽस्माभिर्मुनिपुङ्गव।<br>
प्रष्टव्योऽत्र महाभाग कृतादिवसतिर्दिवि ६</p>
<p>पुलस्त्य उवाच।<br>
बृहस्पतिश्चिरं ध्यात्वा पुनराह शचीपतिम्।<br>
तपस्विनीं महाभागां स्मृत्वासौ शाम्भरायणीम् ७</p>
<p>न देवा न च गन्धर्वा न चान्ये चिरसंस्थिताः।<br>
चिरन्तनानां चरितेष्वभिज्ञा त्रिदशेश्वर ८</p>
<p>एकैव चिरकालज्ञा धर्मज्ञा शक्र केवलम्।<br>
जानात्यखिलदेवेन्द्रचरितं शाम्भरायणी ९</p>
<p>इत्युक्तस्तेन देवेन्द्रः! कौतूहलसमन्वितः।<br>
ययौ यत्र महाभागा तापसी शाम्भरायणी १०</p>
<p>सा तौ दृष्ट्वा समायातौ देवराजबृहस्पती।<br>
सम्यगर्घ्येन सम्पूज्य प्रणिपत्य शुभव्रता ११</p>
<p>शाम्भरायण्युवाच।<br>
नमोऽस्तु देवराजाय तथैवाङ्गिरसे नमः।<br>
यद्वां कार्यं महाभागौ सकलं तदिहोच्यताम् १२</p>
<p>बृहस्पतिरुवाच।<br>
आवामभ्यागतौ प्रष्टुं त्वामत्रातिविवेकिनीम्।<br>
यच्च कार्यं महाभागे तत्पृष्टा कथयेह नौ १३</p>
<p>यदि स्मरसि कल्याणि पूर्वेन्द्रचरितानि नौ।<br>
तदाख्याहि महाभागे देवेन्द्रस्य कुतूहलात् १४</p>
<p>शाम्भरायण्युवाच।<br>
यदि शक्यं मया कर्तुं तत्करिष्ये विमृष्यतु।<br>
यो वै पूर्वः सुरेन्द्रस्य ततश्च प्रथमो हि यः।<br>
तस्मात्पूर्वतरो यश्च तस्यापि प्रथमाश्च ये १५</p>
<p>तेषां पूर्वतरा ये च वेद्मि तानखिलानहम्।<br>
तेषां च चरितं कृत्स्नं जानाम्याङ्गिरसां वर १६</p>
<p>मन्वन्तराण्यनेकानि सृष्टिं च त्रिदिवौकसाम्।<br>
सप्तर्षीन्सुबहून्देव मनूनां च सुतान्नृप।<br>
तत्पृच्छ त्वं वदाम्येषा पूर्वेन्द्रचरितं मुने १७</p>
<p>पुलस्त्य उवाच।<br>
एवमुक्ते ततस्ताभ्यां पृष्टा सा शाम्भरायणी।<br>
यथावदाचष्ट तयोः पूर्वेन्द्रचरितं द्विज १८</p>
<p>स्वायम्भुवे यस्तु मनौ मनौ स्वारोचिषे तु यः।<br>
उत्तमे तामसे चैव रैवते चाक्षुषे तथा १९</p>
<p>यो यो बभूव देवेन्द्रस्तस्य तस्य तपस्विनी।<br>
तयोर्जगाद चरितं यथावच्छाम्भरायणी २०</p>
<p>ततः कौतूहलपरो देवराट्तां तपस्विनीम्।<br>
उवाच जानासि कथं त्वमेतच्छाम्भरायणि २१</p>
<p>शाम्भरायण्युवाच।<br>
सर्व एव हि देवेन्द्राः! स्वर्गस्था ये मनीषिणः।<br>
बभूवुरेतच्चरितमेतेषां वेद्मि तेन वै २२</p>
<p>इन्द्रउवाच।<br>
किं कृतं वद धर्मज्ञे त्वया येनेयमक्षया।<br>
स्वर्लोके वसतिः प्राप्ता यथा नान्येन केनचित् २३</p>
<p>अहो सर्वव्रतानां तदुपोषितं महद्व्रतम्।<br>
प्रधानतरमत्यर्थं स्वर्गसंवासदं मतम् २४</p>
<p>पुलस्त्य उवाच।<br>
चरितं च मया तेषां श्रुतं दृष्टं तथैव च।<br>
एवमुक्ता ततस्तेन देवेन्द्रेण यशस्विनी।<br>
प्रत्युवाच महाभागा यथावच्छाम्भरायणी २५</p>
<p>शाम्भरायण्युवाच।<br>
मासर्क्षेष्वच्युतो देवः प्रतिमासं सुरेश्वर।<br>
यथोक्तव्रतया सम्यक् सप्त वर्षाणि पूजितः २६</p>
<p>तस्येयं कर्मणो व्युष्टिरच्युताराधनस्य मे।<br>
देवलोकादभिमता देवराज यदच्युतिः २७</p>
<p>स्वर्गं द्रव्यमयैश्वर्यं सन्ततिं वापि योऽच्युताम्।<br>
नरो वाञ्छति तेनेत्थं तोषणीयोऽच्युतः प्रभुः २८</p>
<p>एतत्ते पूर्वदेवेन्द्रचरितं सकलं मया।<br>
स्वर्गवासाक्षयत्वं च मासर्क्षाच्युतपूजनात् २९</p>
<p>यथावत्कथितं देव पृच्छतस्त्रिदशेश्वर।<br>
धर्मार्थकाममोक्षांस्तु वाञ्छतां विबुधाधिप।<br>
विष्णोराराधनान्नान्यत्परमं सिद्धिकारणम् ३०</p>
<p>पुलस्त्य उवाच।<br>
तस्यास्तद्वचनं श्रुत्वा देवराजबृहस्पती।<br>
तां तथेत्यूचतुः साध्वीं चेरतुश्चापि तद्व्रतम् ३१</p>
<p>तस्माद्दाल्भ्य प्रयत्नेन प्रतिमासं समाहितः।<br>
मासर्क्षाच्युतपूजायां भवेथास्तन्मनाः सदा ३२</p>
<p>इति विष्णुधर्मेषु मासर्क्षपूजाप्रशंसा।</p>
<h2 id="heading-27"></h2>
<p>अथ अष्टादशोऽध्यायः।<br>
दाल्भ्य उवाच।<br>
भगवन्प्राणिनः सर्वे विषरोगाद्युपद्रवैः।<br>
दुष्टग्रहोपघातैश्च सर्वकालमुपद्रुताः १</p>
<p>आभिचारुककृत्याभिः स्पर्षरोगैश्च दारुणैः।<br>
सदा सम्पीड्यमानास्ते तिष्ठन्ति मुनिसत्तम २</p>
<p>येन कर्मविपाकेन विषरोगाद्युपद्रवाः।<br>
न भवन्ति नृणां तन्मे यथावद्वक्तुमर्हसि ३</p>
<p>पुलस्त्य उवाच।<br>
व्रतोपवासैर्यैर्विष्णुर्नान्यजन्मनि पूजितः।<br>
ते नरा मुनिशार्दूल ग्रहरोगादिभागिनः ४</p>
<p>यैर्न तत्प्रवणं चित्तं सर्वदैव नरैः कृतम्।<br>
विषग्रहज्वराणां ते मनुष्या दाल्भ्य भाजनाः ५</p>
<p>आरोग्यं परमामृद्धिं मनसा यद्यदिच्छति।<br>
तत्तदाप्नोत्यसन्दिग्धं परत्राच्युततोषकृत् ६</p>
<p>नाधीन्प्राप्नोति न व्याधीन्न विषग्रहबन्धनम्।<br>
कृत्यास्पर्शभयं वापि तोषिते मधुसूदने ७</p>
<p>सर्वदुष्टशमस्तस्य सौम्यास्तस्य सदा ग्रहाः।<br>
देवानामप्रधृष्योऽसौ तुष्टो यस्य जनार्दनः ८</p>
<p>यः समः सर्वभूतेषु यथात्मनि तथापरे।<br>
उपवादादिना तेन तोष्यते मधुसूदनः ९</p>
<p>तोषिते तत्र जायन्ते नराः पूऋणमनोरथाः।<br>
अरोगाः सुखिनो भोगभोक्तारो मुनिसत्तम १०</p>
<p>न तेषां शत्रवो नैव स्पर्शरोगाभिचारुकाः।<br>
ग्रहरोगादिकं वापि पापकार्यं न जायते ११</p>
<p>अव्याहतानि कृष्णस्य चक्रादीन्यात्मयुधानि तम्।<br>
रक्षन्ति सकलापद्भ्यो येन विष्णुरुपासितः १२</p>
<p>दाल्भ्य उवाच।<br>
अनाराधितगोविन्दा ये नरा दुःखभागिनः।<br>
तेषां दुःखाभिभूतानां कर्तव्यं यद्दयालुभिः १३</p>
<p>पश्यद्भिः सर्वभूतस्थं वासुदेवं महामुने।<br>
समदृष्टिभिरीशेशं तन्मम ब्रूह्यशेषतः १४</p>
<p>पुलस्त्य उवाच।<br>
कुशमूलस्थितो ब्रह्मा कुशमध्ये जनार्दनः २</p>
<p>कुशाग्रे शङ्करं विद्यात्त्रयो देवा व्यवस्थिताः ३</p>
<p>गृहीत्वा च स मूलाग्रान्कुशाञ्शुद्धानुपस्पृशेत् ४</p>
<p>मार्जयेत्सर्वगात्राणि कुशाग्रैर्दाल्भ्य शान्तिकृत् ५</p>
<p>शरीरे यस्य तिष्ठन्ति कुशस्थजलबिन्दवः ६</p>
<p>नश्यन्ति तस्य पापानि गरुडेनैव पन्नगाः ७</p>
<p>विष्णुभक्ता विशेषेण ॥॥॥॥चिद्गतमानसः ८</p>
<p>रोगग्रहविषार्तानां कुर्याच्छान्तिमिमां शुभाम् ९</p>
<p>नारसिंहं समभ्यर्च्य शुचौ देशे कुशासने १०</p>
<p>मन्त्रैरेतैर्यथा लिङ्गं कुर्याद्दिग्बन्धमात्मनः ११</p>
<p>वाराहं नारसिंहं च वामनं विष्णुमेव च १२</p>
<p>ध्यात्वा समाहितो भूत्वा दिक्षु नामानि विन्यासेत् १३</p>
<p>पूर्वे नारायणः पातु वारिजाक्षस्तु दक्षिणे १४</p>
<p>प्रद्युम्नः पश्चिमस्यां तु वासुदेवस्तथोत्तरे १५</p>
<p>ईशान्यामवताद्विष्णुराग्नेय्यां च जनार्दनः १६</p>
<p>नैरृत्यां पद्मनाभश्च वायव्यां चैव माधवः १७</p>
<p>ऊर्ध्वं गोवर्धनधरो अधरायां त्रिविक्रमः १८</p>
<p>एताभ्यो दशदिग्भ्यस्तु सर्वतः पातु केशवः १९</p>
<p>अङ्गुष्ठाग्रे तु गोविन्दं तर्जन्यांस्तु महीधरम् २०</p>
<p>मध्यमायां हृषीकेशमनामिक्यां त्रिविक्रमम् २१</p>
<p>कणिष्ठायां न्यसेद्विष्णुं करमध्ये तु माधवम् २२</p>
<p>एवं न्यासं पुरा कृत्वा पश्चादङ्गेषु विन्यसेत् २३</p>
<p>शिखायां केशवं न्यस्य मूर्ध्नि नारायणं न्यसेत् २४</p>
<p>चक्षुर्मध्ये न्यसेद्विष्णुं कर्णयोर्मधुसूदनम् २५</p>
<p>त्रिविक्रमं कपालस्थं वामनं कर्णमूलयोः २६</p>
<p>दामोदरं दन्तवक्त्रौ वाराहं चिबुके न्यसेत् २७</p>
<p>उत्तरोष्ठे हृषीकेशं पद्मनाभं तथाधरे २८</p>
<p>जिह्वायां वासुदेवं च ताल्वके गरुडध्वजम् २९</p>
<p>वैकुण्ठं कण्ठमध्यस्थमनन्तं नासिकोपरि ३०</p>
<p>दक्षिणे तु भुजे विप्र विन्यसेत्पुरुषोत्तमम् ३१</p>
<p>वामभुजे महाभागं राघवं हृदि विन्यसेत् ३२</p>
<p>पीताम्बरं सर्वतनौ हरिं नाभौ तु विन्यसेत् ३३</p>
<p>करे तु दक्षिणे विप्र ततः सङ्कर्षणं न्यसेत् ३४</p>
<p>वामे विप्र हरिं विद्यात्कटिमध्येऽपराजितम् ३५</p>
<p>पृष्ठे क्षितिधरं विद्यादच्युतं स्कन्धयोरपि ३६</p>
<p>माधवं बाहु कुक्षौ तु दक्षिणे योगशायिनम् ३७</p>
<p>स्वयम्भुवं मेढ्रमध्ये ऊरुभ्यां तु गदाधरम् ३८</p>
<p>चक्रिणं जानुमध्ये तु जङ्घयोरच्युतं न्यसेत् ३९</p>
<p>गुल्पयोर्नरसिंहं च पादपृष्ठेऽमितौजसम् ४०</p>
<p>श्रीधरं चाङ्गुलीषु स्यात्पद्माक्षं सर्वसन्धिषु ४१</p>
<p>रोमकूपे गुडाकेशं कृष्णं रक्तास्थिमज्जासु ४२</p>
<p>मनोबुद्ध्योरहङ्कारेष्वेवं चित्ते जनार्दनम् ४३</p>
<p>नखेषु माधवं चैव न्यसेत्पादतलेऽच्युतम् ४४</p>
<p>एवं न्यासविधिं कृत्वा साक्षान्नारायणो भवेत् ४५</p>
<p>तनुर्विष्णुमयी तस्य यावत्किञ्चिन्न भाषते ४६</p>
<p>एवं न्यासं ततः कृत्वा यत्कार्यं शृणु तद्द्विज ४७</p>
<p>पादमूले तु देवस्य शङ्खं तत्रैव विन्यसेत् ४८</p>
<p>वनमालां तु विन्यस्य सर्वदेवाभिपूजिताम् ४९</p>
<p>गदां वक्षःस्थले चैव चक्रं चैव तु पृष्ठतः ५०</p>
<p>श्रीवत्साङ्गं शिरो न्यस्य पञ्चाङ्गकवचं न्यसेत् ५१</p>
<p>आपादामस्तके चैव विन्यसेत्पुरुषोत्तमम् ५२</p>
<p>ॐ अपामार्जनको न्यासः सर्वव्याधिविनाशनः ५३</p>
<p>विष्णुरूर्ध्वमधो रक्षेद्वैकुण्ठो विदिशो दिशः ५४</p>
<p>पातु मां सर्वतो रामो धन्वी चक्री च केशवः ५५</p>
<p>इति विष्णुधर्मे विष्णोरपामार्जनन्यासकवचम्।<br>
पूजाकाले तु देवस्य जपकाले तथैव च ५९</p>
<p>होमारम्भेषु सर्वेषु त्रिसन्ध्यासु च नित्यशः ६०</p>
<p>आयुरारोग्यमैश्वर्यं ज्ञानं वित्तं फलं भवेत् ६१</p>
<p>यद्यत्सुखकरं प्रोक्तं तत्सर्वं प्राप्नुयान्नरः ६२</p>
<p>अभयं सर्वभूतेभ्यो विष्णुलोकं च गच्छति ६३</p>
<p>अथ ध्यानं प्रवक्ष्यामि सर्वपापप्रणाशनम् ७७</p>
<p>वाराहरूपिणं देवं संस्मरत्यपराजितम् ७८</p>
<p>बृहत्तनुं बृहद्गात्रं बृहद्दंष्ट्रसुशोभनम् ७९</p>
<p>समस्तवेदवेदाङ्गं युक्ताङ्गं भूषणैर्युतम् ८०</p>
<p>उद्धृत्य भूमिं पातालाधस्ताभ्यामुपगृह्णताम् ८१</p>
<p>आलिङ्ग्य भूमिं शिरसि मूर्ध्नि जिघ्रन्तमास्थितम् ८२</p>
<p>रत्नवैडूर्यमुख्याभिर्मुक्ताभिरुपशोभितम् ८३</p>
<p>पीताम्बरधरं देवं शुक्लमाल्यानुलेपनम् ८४</p>
<p>त्रयस्त्रिंशकोटिदेवैः स्तूयमानं मुदानिशम् ८५</p>
<p>नृत्यद्भिरप्सरोभिश्च गीयमानं च किन्नरैः ८६</p>
<p>इत्थं ध्यात्वा महात्मानं जपेन्नित्यं महात्मनः ८७</p>
<p>सुवर्णमण्डपान्तस्थं पद्मं ध्यायेत्सकेसरम् ८८</p>
<p>सकर्णिकदलैरिष्टैरष्टभिः परिशोभितम् ८९</p>
<p>करं करहितं देवं पूर्णचन्द्राप्तसुप्रभम् ९०</p>
<p>तडित्समशटाशोभि कण्ठनालोपशोभितम् ९१</p>
<p>श्रीवत्साङ्कितवक्षःस्थं तीक्ष्णदंष्ट्रं त्रिलोचनम् ९२</p>
<p>जवाकुसुमसङ्काशं रक्तहस्ततलान्वितम् ९३</p>
<p>पीतवस्त्रपरीधानं शुक्लयस्त्रोत्तरीयकम् ९४</p>
<p>करं करहितं देवं पूर्णचन्द्राप्तसुप्रभम् ९५</p>
<p>कटिसूत्रेण हैमेन नूपुरेण विराजितम् ९६</p>
<p>वनमालादिशोभाढ्यं मुक्ताहारोपशोभितम् ९७</p>
<p>अनेकसूर्यसङ्काशं मुकुटाटोपमस्तकम् ९८</p>
<p>शङ्खचक्रगृहीताभ्यामुद्बाहुभ्यां विराजितम् ९९</p>
<p>पङ्कजाभं चतुर्हस्तं तत्पत्राभसुलोचनम् १००</p>
<p>प्रातः सूर्यसमप्रख्यकुण्डलाभ्यां विराजितम् १०१</p>
<p>केयूरकान्तिसस्यर्द्धिमुक्तिकारत्नशोभितम् १०२</p>
<p>जानूपरिन्यस्तहस्तं वररत्ननखाङ्कुरम् १०३</p>
<p>जङ्घाभरणसस्यर्द्धिविस्फुर्यत्कङ्कनत्विषम् १०४</p>
<p>मुक्ताफलाब्दसमहद्दन्तपङ्क्तिविराजितम् १०५</p>
<p>चम्पकामुकुलप्रख्यसुनासामुखपङ्कजम् १०६</p>
<p>अतिरक्तौष्ठवदनं व्यात्तास्यमतिभीषणम् १०७</p>
<p>वामाङ्कस्थं शिवभक्तशान्तिदां सुनितम्बिनीम् १०८</p>
<p>अर्हणीयां सुजातोरुं सुनासां शुभलक्षणाम् १०९</p>
<p>सुभ्रूं सुकेशीं सुश्रोणीं सुशुभां सुद्विजाननाम् ११०</p>
<p>सुप्रतिष्ठां सुवदनां चतुर्हस्तां विचिन्तयेत् १११</p>
<p>दुकूले चैव चार्वङ्गीं हारिणीं सर्वकामदाम् ११२</p>
<p>तप्तकञ्चनसङ्काशां सर्वाभरणभूषिताम् ११३</p>
<p>सुवर्णकलशप्रख्यपीनोन्नतपयोधराम् ११४</p>
<p>गृहीतपद्मयुगलं उद्बाहुभ्यां तथान्ययोः ११५</p>
<p>गृहीतमातुलङ्गाख्यं जाम्बुनदकरान्तथा ११६</p>
<p>एवं देवीं नृसिंहस्य वामाङ्कोपरि संस्मरेत् ११७</p>
<p>अतिविमलसुगात्रं रौप्यपात्रस्थमन्नं ११८</p>
<p>सुललितदधिखण्डं पाणिना दक्षिणेन ११९</p>
<p>कलशममृतपूर्णं सव्यहस्ते दधानं १२०</p>
<p>तदतिसकलदुःखं वामनं भावयेद्यः १२१</p>
<p>अन्या भास्करसप्रभाभिरखिलैर्भाभिर्दिशो भासयन् १२२</p>
<p>भीमाक्षस्फुरदट्टहासविलसाद्दंष्ट्राग्रदीप्ताननः १२३</p>
<p>दोर्भिश्चक्रधरौ गदाब्जमुकुलौ त्रासांश्च पाशाङ्कुशौ १२४</p>
<p>बिभ्रत्पि गशिरोऽरुहोद्धतसटश्चक्रविधानो हरिः १२५</p>
<p>मनोभूतानीन्द्रियाणि गुणाः सत्त्वं रजस्तमः १३९</p>
<p>त्रैलोक्यस्येश्वरं सर्वमहङ्कारे प्रतिष्ठिताः १४०</p>
<p>मनोबुद्धिरहङ्कारेऽर्पितस्तदनन्तेन तञ्जीवं प्रतिष्ठाप्य सर्वेषां देवानां।<br>
मूर्तिं ध्यात्वा प्रत्यक्षं दर्शयति ॥ मम सर्वारिष्ट आपदो।<br>
परिहारार्थे अपामार्जनस्तोत्रमन्त्रजपे विनियोगः ॥।<br>
पुलस्त्य उवाच।<br>
ॐ नमः परमार्थाय पुरुषाय महात्मने।<br>
अरूपबहुरूपाय व्यापिने परमात्मने।<br>
नमस्ते देवदेवाय सुरशूर नमोऽस्तु ते।<br>
लोकाध्यक्ष जगत्पूज्य परमात्मन्नमस्ते।<br>
निष्कल्मषाय शुद्धाय सर्वपापहराय च १५</p>
<p>नमस्कृत्वा प्रवक्ष्यामि यत्तत्सिध्यतु मे वचः १६</p>
<p>वराहनरसिंहाय वामनाय महात्मने।<br>
गोविन्दपद्मनाभाय वामदेवाय भूपते १</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
नारायणाय देवाय अनन्ताय महात्मने ३</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
गरुडध्वजाय कृष्णाय पीताम्बरधराय च ५</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
योगीश्वराय सिद्धाय गुह्याय परमात्मने ७</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
जनार्दनाय कृष्णाय उपेन्द्रश्रीधराय च ९</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
भक्तप्रियाय विधये विष्वक्सेनाय शार्ङ्गिने ११</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
हिरण्यगर्भपतये हिरण्यकशिपुच्छिदे १३</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
चक्रहस्ताय शूलाय तर्जन्यपत्राय धीमते १५</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
आदित्याय उपेन्द्राय भूतानां जीवनाय च १७</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
वासुदेवाय वन्द्याय वरदाय महात्मने १९</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
विषूवृच्छ्रवसे तस्मै क्षीराम्बुनिछिशायिने २१</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
अधोक्षजाय भद्राय श्रीधरायादिमूर्तये २३</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
विश्वेशद्वारमूर्तिश्च मृत्युरायोहितोऽस्ति सः २५</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
नानारागांश्च दक्षांश्च विकटाय महाभीती २७</p>
<p>जातुपतिं व्यग्रहस्तं वररत्ननखाकरम् २८</p>
<p>जङ्घाभरेण &ndash;न्सने।<br>
नमस्कृत्वा प्रवक्ष्यामि यत्तत्सिध्यतु मे वचः।<br>
नारायणाय विश्वाय विश्वेशायाम्बराय च ३२</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
दामोदराय देवाय अनन्ताय महात्मने ३४</p>
<p>नमस्कृत्वा प्रवक्ष्यामि यत्तत्सिध्यतु मे वचः।<br>
त्रिविक्रमाय रामाय वैकुण्ठाय नराय च १७</p>
<p>नमस्कृत्वा प्रवक्ष्यामि यत्तत्सिध्यतु मे वचः १८</p>
<p>वराहनरसिंहेश वामनेश त्रिविक्रम।<br>
हयग्रीवेश सर्वेश हृषीकेश हराशुभम् १९</p>
<p>अपराजितचक्राद्यैश्चतुर्भिः परमायुधैः।<br>
अखण्डितप्रभावैस्त्वं सर्वदुष्टहरो भव २०</p>
<p>हरामुकस्य दुरितं दुष्कृतं दुरुपोषितम्।<br>
मृत्युबन्धार्तिभयदं दुरिष्टस्य च यत्फलम् २१</p>
<p>परापध्यानसहितं प्रयुक्तं चाभिचारुक।<br>
गरस्पर्शमहायोगप्रयोगजरयाजर २२</p>
<p>ॐ नमो वासुदेवाय नमः क्षृणाय शार्ङ्गिणे।<br>
नमः पुष्करनेत्राय केशवायादिचक्रिणे २३</p>
<p>नमः कमलकिञ्जल्कपीतनिर्मलवाससे।<br>
महाहवरिपुस्कन्धघृष्टचक्राय चक्रिणे २४</p>
<p>दंष्ट्रोद्धृतक्षितिधृते त्रयीमूर्तिमते नमः।<br>
महायज्ञवराहाय शेषभोगोरुशायिने २५</p>
<p>तप्तहाटककेशान्त ज्वलत्पावकलोचन।<br>
वज्राधिकनखस्पर्श दिव्यसिंह नमोऽस्तु ते २६</p>
<p>कपिल हेमाश्वशीर्ष अतिरिक्तविलोचन।<br>
विद्युत्स्फुरितदंष्ट्राग्र दिव्यसिंह नमोऽस्तु ते।<br>
काश्यपायातिह्रस्वाय ऋग्यजुःसामभूषित।<br>
तुभ्यं वामनरूपाय सृजते गां नमो नमः २७</p>
<p>वराहाशेषदुष्टानि सर्वपापहराणि वै।<br>
मर्द मर्द महादंष्ट्र मर्द मर्द च तत्फलम् २८</p>
<p>नरसिंह करालास्य दन्तप्रान्तानलोज्ज्वल।<br>
भञ्ज भञ्ज निनादेन दुष्टान्यस्यार्तिनाशन २९</p>
<p>ऋग्यजुःसामगर्भाभिर्वाग्भिर्वामनरूपधृक्।<br>
प्रशमं सर्वदुःखानि नयत्वस्य जनार्दनः ३०</p>
<p>एकाहिकं द्व्याहिकं च तथा त्रिदिवसं ज्वरम्।<br>
चातुर्थकं तथात्युग्रं तथैव सततज्वरम् ३१</p>
<p>दोषोत्थं सन्निपातोत्थं तथैवागन्तुकं ज्वरम्।<br>
शमं नयाशु गोविन्द छित्त्वा च्छित्त्वा तु वेदनाम् ३२</p>
<p>नेत्रदुःखं शिरोदुःखं दुःखं चोदरसम्भवम्।<br>
अनुच्छ्वासमतिश्वासं परितापं सवेपथुं ३३</p>
<p>गुदघ्राणांह्रिरोगांश्च कुष्ठरोगं तथा क्षयम्।<br>
कामलादींस्तथा रोगान्प्रमेहांश्चातिदारुणान् ३४</p>
<p>भगन्दरातिसारांश्च मुखरोगं सवल्गुलिम्।<br>
अश्मरीमूत्रकृच्छ्रांश्च रोगानन्यांश्च दारुणान् ३५</p>
<p>ये वातप्रभवा रोगा ये च पित्तसमुद्भवाः।<br>
कफोद्भवाश्च ये केचिद्ये चान्ये सान्निपातिकाः ३६</p>
<p>आगन्तवश्च ये रोगा लूआविस्फोटकादयः।<br>
ते सर्वे प्रशमं यान्तु वासुदेवापमार्जिताः ३७</p>
<p>विलयं यान्तु ते सर्वे विष्णोरुच्चारणेन च।<br>
क्षयं गच्छन्तु चाशेषास्ते चक्राभिहता हरेः ३८</p>
<p>अच्युतानन्तगोविन्दनामोच्चारणभीषिताः।<br>
नश्यन्तु सकला रोगाः सत्यं सत्यं वदाम्यहम् ३९</p>
<p>स्थावरं जङ्गमं वापि कृत्रिमं वापि यद्विषम्।<br>
दन्तोद्भवं नखभवमाकाशप्रभवं विषम् ४०</p>
<p>लूतादिप्रभवं यच्च विषमत्यन्तदुःखदम्।<br>
शमं नयतु तत्सर्वं कीर्तितोऽस्य जनार्दनः ४१</p>
<p>ग्रहान्प्रेतग्रहांश्चैव तथा वै डाकिनीग्रहान्।<br>
वेतालांश्च पिशाचांश्च गन्धर्वान्यक्षराक्षसान् ४२</p>
<p>शकुनीपूतनाद्यांश्च तथा वैनायकग्रहान्।<br>
मुखमण्डिनिकां क्रूरां रेवतीं वृद्धरेवतीम् ४३</p>
<p>वृद्धिकाख्यान्ग्रहांश्चोग्रांस्तथा मातृग्रहानपि।<br>
बालस्य विष्णोः चरितं हन्तु बालग्रहानिमान् ४४</p>
<p>वृद्धानां ये ग्रहाः केचिद्ये च बालग्रहाः क्वचित्।<br>
नरसिंहस्य ते दृष्ट्या दग्धा ये चापि यौवने ४५</p>
<p>सटाकरालवदनो नरसिंहो महारवः।<br>
ग्रहानशेषान्निःशेषान्करोतु जगतो हितम् ४६</p>
<p>नरसिंह महासिंह ज्वालामालोज्ज्वलानन।<br>
ग्रहानशेषान्सर्वेश खाद खादाग्निलोचन ४७</p>
<p>ये रोगा ये महोत्पाता यद्विषं ये महाग्रहाः।<br>
यानि च क्रूरभूतानि ग्रहपीडाश्च दारुणाः।<br>
शस्त्रक्षतेषु ये दोषा ज्वालागर्दभकादयः ४८</p>
<p>यानि चार्याणि भूतानि प्राणिपीडाकराणि वै।<br>
तानि सर्वाणि सर्वात्मन्परमात्मञ्जनार्दन।<br>
किञ्चिद्रूपं समास्थाय वासुदेव विनाशय ४९</p>
<p>क्षिप्त्वा सुदर्शनं चक्रं ज्वालामालाविभीषणम्।<br>
सर्वदुष्टोपशमनं कुरु देववराच्युत ५०</p>
<p>सुदर्शन महाचक्र गोविन्दस्य करायुध ४१</p>
<p>ज्वलत्पावकसङ्काश सूर्यकोटिसमप्रभ ४२</p>
<p>त्रैलोक्यरक्षकर्तृ त्वं त्वं दुष्टदानवदारण ४३</p>
<p>तीक्ष्णधार महावेग छिन्धि च्छिन्धि महाज्वरम् ४४</p>
<p>छिन्धि च्छिन्धि महाव्याधिं छिन्धि च्छिन्धि महाग्रहान् ४५</p>
<p>छिन्धि वातं च धूतं च छिन्धि घोरं महाविषम् ४६</p>
<p>रुजदाघं च शूलं च निमिषज्वालगर्दभम् ४७</p>
<p>सुदर्शन महाज्वाल छिन्धि च्छिन्धि ममारयः।<br>
सर्वदुष्टानि रक्षांसि क्षपयातिविभीषण ५१</p>
<p>हां हां हूं हूं फट्कारेण ठद्वयेन हतद्विषः ५१</p>
<p>सुदर्शनस्य मन्त्रेण ग्रहा यान्ति दिशो दिशः ५२</p>
<p>त्रैलोक्यस्याभयं कर्तुमाज्ञापय जनार्दन ५९</p>
<p>सर्वदुष्टानि रक्षांसि क्षयं यान्ति विभीषया ५१०</p>
<p>प्राच्यां प्रतीच्यां च दिशि दक्षिणोत्तरतस्तथा।<br>
रक्षां करोतु सर्वात्मा नरसिंहः स्वगर्जितैः ५२</p>
<p>भूम्यन्तरिक्षे च तथा पृष्ठतः पार्श्वतोऽग्रतः।<br>
व्याघ्रसिंहवराहेषु अन्दिचोरभयेषु च।<br>
रक्षां करोतु भगवान्बहुरूपी जनार्दनः ५३</p>
<p>यथा विष्णुऋ जगत्सर्वं सदेवासुरमानवम्।<br>
तेन सत्येन दुष्टानि शममस्य व्रजन्तु वै ५४</p>
<p>यथा विष्णौ स्मृते सम्यक् सङ्क्षयं याति पातकम्।<br>
सत्येन तेन सकलं दुष्टमस्य प्रशाम्यतु ५५</p>
<p>परमात्मा यथा विष्णुर्वेदान्तेष्वभिधीयते।<br>
तेन सत्येन सकलं दुष्टमस्य प्रशाम्यतु ५६</p>
<p>यथा यज्ञेष्वरो विष्णुर्वेदेष्वपि तु गीयते।<br>
तेन सत्येन सकलं यन्मयोक्तं तथास्तु तत् ५७</p>
<p>यथा यज्ञेश्वरो विष्णुर्यज्ञान्ते अपि गीयते।<br>
तेन सत्येन सकलं यन्मयोक्तं तथास्तु तत्।<br>
शान्तिरस्तु शिवं चास्तु प्रशाम्यत्वसुखं च यत्।<br>
वासुदेवशरीरोत्थैः कुशैर्निर्मार्जितं मया ५८</p>
<p>अपामार्जति गोविन्दो नरो नारायणस्तथा।<br>
तवास्तु सर्वदुःखानां प्रशमो वचनाद्धरेः ५९</p>
<p>इदं शास्त्रं पठेद्यस्तु सप्ताहन्नियतः शुचिः।<br>
शान्तिं समस्तरोगास्ते ग्रहाः सर्वे विषानि च।<br>
भूतानि च प्रयान्त्वीशे संस्मृते मधुसूदने ६०</p>
<p>एतत्समस्तरोगेषु भूतग्रहभयेषु च।<br>
अपमार्जनकं शस्तं विष्णुनामाभिमन्त्रितम् ६१</p>
<p>एते कुशा विष्णुशरीरसम्भवा जनार्दनोऽहं स्वयं एव चागतः।<br>
हतं मया दुष्टमशेषमस्य स्वस्थो भवत्येष वचो यथा हरेः ६२</p>
<p>शान्तिरस्तु शिवं चास्तु दुष्टमस्य प्रशाम्यतु।<br>
यदस्य दुरितं किञ्चित्तत्क्षिप्तं लवणार्णवे ६३</p>
<p>स्वास्थ्यमस्य सदैवास्तु हृषीकेशस्य कीर्तनात्।<br>
यत एवागतं पापं तत्रैव प्रतिगच्छतु ६४</p>
<p>एतद्रोगादिपीडासु जन्तूनां हितमिच्छता।<br>
विष्णुभक्तेन कर्तव्यमपमार्जनकं परम् ६५</p>
<p>अनेन सर्वदुष्टानि प्रशमं यान्त्यसंशयम्।<br>
सर्वभूतहितार्थाय कुर्यात्तस्मात्सदैव हि ६६</p>
<p>सर्वापराधशमनमपामार्जनकं परम् ९१</p>
<p>एतत्स्तोत्रमिदं पुण्यं पठेदायुष्यवर्धनम् ९२</p>
<p>विनाशाय च रोगाणामवमृत्युक्षयाय च ९३</p>
<p>व्याघ्रापस्मारकुष्ठादि पिशाचोरगराक्षसाः ९४</p>
<p>तस्य पार्श्वं न गच्छन्ति स्तोत्रमेतद्यथा पठेत् ९५</p>
<p>स्मरञ्जपन्निदं स्तोत्रं सर्वव्याधिविनाशनम् ९६</p>
<p>पठतां शृण्वतां नित्यं विष्णुलोकं स गच्छति ९७</p>
<p>इति विष्णुधर्मेषु सर्वबाधाप्रशमनं नाम अष्टाविंशोऽध्यायः।</p>
<h2 id="heading-28"></h2>
<p>अथैकोनत्रिंशोऽध्यायः।<br>
दाल्भ्य उवाच।<br>
सुरूपता मनुष्याणां स्त्रीणां च द्विजसत्तम।<br>
कर्मणा जायते येन तन्ममाख्यातुमर्हसि १</p>
<p>सुरूपाणां सुगात्राणां सुवेषाणां तथा मुने।<br>
न्यूनं तथाधिकं वापि किञ्चिदङ्गं प्रजायते २</p>
<p>समस्तैः शोभनैरङ्गैर्नराः केचित्तथा द्विज।<br>
काणाः कुब्जाश्च जायन्ते त्रुटितश्रवणास्तथा ३</p>
<p>नराणां योषितां चैव समस्ताङ्ग्सुरूपता।<br>
कर्मणा येन भवति तत्सर्वं कथयाअल ४</p>
<p>लावण्यगतिवाक्यानि सति रूपे महामते।<br>
प्रयान्ति चारुतां रूपं तेनोक्तः परमो गुणः ५</p>
<p>वाक्यलावण्यसंस्कारविलासललिता गतिः।<br>
विडम्बना कुरूपाणां स्त्रीपुंसामभिजायते ६</p>
<p>रूपकारणभूताय यतेत मतिमांस्ततः।<br>
कर्मणा तन्ममाचक्ष्व कर्म यच्चारुरूपदम् ७</p>
<p>पुलस्त्य उवाच।<br>
सम्यक् पृष्टं त्वया हीदमुपवासाश्रितं द्विज।<br>
कथयामि यथा प्रोक्तं वसिष्ठेन महात्मना ८</p>
<p>वसिष्ठमृषिमासीनं सप्तर्षिप्रवरं पतिम्।<br>
पप्रच्छारुन्धती प्रश्नं यदेतद्भवता वयम् ९</p>
<p>तस्याः स परिपृच्छन्त्या जगाद मुनिसत्तमः।<br>
यत्तच्छृणुष्व धर्मज्ञ ममेह वदतोऽखिलम् १०</p>
<p>वसिष्ठ उवाच।<br>
श्रूयतां मम यत्पृष्टस्त्वयाहं ब्रह्मवादिनि।<br>
सुरूपता नृणां येन योषितां चोपजायते ११</p>
<p>अनभ्यर्च्य यथान्यायमनाराध्य च केशवम्।<br>
रूपादिका गुणाः केन प्राप्यन्तेऽन्येन कर्मणा १२</p>
<p>तस्मादाराधनीयो वै विष्णुरेव यशस्विनि।<br>
परत्र प्राप्तुकामेन रूपसम्पत्सुतादिकम् १३</p>
<p>यस्तु वाञ्छति धर्मज्ञे रूपं सर्वाङ्गशोभनम्।<br>
नक्षत्रपुरुषस्तेन सम्पूज्यः पुरुषोत्तमः १४</p>
<p>नक्षत्राङ्गं यथाहारः समुपोष्यति यो हरिम्।<br>
सुरूपैरखिलाङ्गैश्च रूपवानभिजायते १५</p>
<p>योषिता च परं रूपमिच्छन्त्या जगतः पतिः।<br>
स एवाराधनीयोऽत्र नक्षत्राङ्गो जनार्दनः १६</p>
<p>अरुन्धत्युवाच।<br>
नक्षत्ररूपी भगवान्पूज्यते पुरुषोत्तमः।<br>
मुने येन विधानेन तन्ममाख्यातुमर्हसि १७</p>
<p>वसिष्ठ उवाच।<br>
चैत्रमासं समारभ्य विष्णोः पादादिपूजनम्।<br>
यथा कुर्वीत रूपार्थी तन्निशामय तत्त्वतः १८</p>
<p>नक्षत्रमेकमेकं वै स्नातः सम्यगुपोषितः।<br>
नक्षत्रपुरुषस्याङ्गं पूजयेत्साध्वी चक्रिणः १९</p>
<p>मूले पादौ तथा जङ्घे रोहिणीष्वर्चयेच्छुभे।<br>
जानुनी चाश्विनीयोग आषाढे चोरुसञ्ज्ञिते २०</p>
<p>फाल्गुनीद्वितये गुह्यं कृत्तिकासु तथा कटिम्।<br>
पार्श्वे भद्रपदायुग्मे द्वे कुक्षी रेवतीषु च २१</p>
<p>अनुराध उरः पृष्ठं श्रविष्ठास्वभिपूजयेत्।<br>
भुजयुग्मं विशाखासु हस्ते चैव करद्वयम् २२</p>
<p>पुनर्वसावङ्गुलींश्च आश्लेषासु तथा नखान्।<br>
ज्येष्ठायां पूजयेद्ग्रीवं श्रवणे श्रवणे तथा २३</p>
<p>पुष्ये मुखं तथा स्वातौ दशनानभिपूजयेत्।<br>
हन्वौ शतभिषायोगे मघायोगे च नासिकाम् २४</p>
<p>मृगोत्तमाङ्गे नयने पूजयेद्भक्तितः शुभे।<br>
चित्रायोगे ललाटं च भरण्यां च तथा शिरः।<br>
सम्पूजनीया विद्वद्भिश्चाद्रासु च शिरोरुहाः २५</p>
<p>नक्षत्रयोगेष्वेतेषु पूजितो जगतः पतिः।<br>
नक्षत्रपुरुषाख्योऽयं यथावत्पुरुषोत्तमः २६</p>
<p>पापापहारं कुरुते सम्यच्छ्रद्धावतां सताम्।<br>
अङ्गोपाङ्गानि चैवास्य पापादीनि यशस्विनि २७</p>
<p>सुरूपान्यभिजायन्ते सप्त जन्मान्तराणि वै।<br>
सर्वाणि चैव भद्राणि शरीरारोग्यमुत्तमम् २८</p>
<p>सन्ततिं मनसः प्रीतिं रूपं चातीवशोभनम्।<br>
वाङ्माधूर्यं तथा कान्तिं यच्चान्यदभिवाञ्छितम् २९</p>
<p>ददाति नक्षत्रपुमान्पूजितश्च जनार्दनः।<br>
उपोष्य सम्यगेतेषु क्रमेण र्क्षेषु शोभने ३०</p>
<p>सम्पूजनीयो भगवान्नक्षत्राङ्गो जनार्दनः।<br>
गन्धपुष्पादिसंयुक्तं पूजयित्वा यदाविधि।<br>
जानुभ्यां धरणीं गत्वा इदं चोदाहरेत्ततः।<br>
स्वरूपमारोग्यमतीव वर्चसं सुसन्ततिं त्वस्थितभक्तिमच्युताम्।<br>
अपि सर्वमेतं प्रोतं सूत्रे मणिगणा इव।<br>
एकपुरुष महापुरुष ऋक्षपुरुष नमोऽस्तु ते।<br>
प्रतिनक्षत्रयोगे च भोजनीया द्विजोत्तमाः ३१</p>
<p>नक्षत्रज्ञाय विप्राय दद्याद्दानं च शक्तितः।<br>
पारिते च पुनर्दद्यात्स्त्रीपूंसां चारुहासिनि ३२</p>
<p>छत्त्रोपानद्युगं चैव सप्तधान्यं सकाञ्चनम्।<br>
घृतपात्रं च धर्मज्ञे यच्चान्यदतिवल्लभम् ३३</p>
<p>स्त्री वा साध्वी सदा विष्णोराराधनपरायणा।<br>
अनेनैव विधानेन सम्पूज्यैतदवाप्नुयात् ३४</p>
<p>इति विष्णुधर्मेषु नक्षत्रपुरुषव्रतं नामैकोनत्रिंशोऽध्यायः।</p>
<h2 id="heading-29"></h2>
<p>अथ त्रिंशोऽध्यायः।<br>
दाल्भ्य उवाच।<br>
सर्वकामानवाप्नोति समाराध्य जनार्दनम्।<br>
प्रकारैर्बहुभिर्ब्रह्मन्यान्यानिच्छति चेतसा १</p>
<p>नॄणां स्त्रीणां च विप्रर्षे नान्यच्छोकस्य कारणम्।<br>
अपत्यादधिकं किञ्चिद्विद्यते ह्यत्र जन्मनि २</p>
<p>अपुत्रता महद्दुःखमतिदुःखं कुपुत्रता।<br>
अपुत्रः सर्वदुःखानां हेतुभूतो मतो मम ३</p>
<p>धन्यास्ते ये सुतं प्राप्य सर्वदुःखविवर्जितम्।<br>
शस्तं प्रशान्तं बलिनं परां निर्वृतिमागताः ४</p>
<p>स्वकर्मनिरतं नित्यं देवद्विजपरायणम्।<br>
शास्त्रज्ञं धर्मतत्त्वज्ञं दीनानाथजनाश्रयम् ५</p>
<p>विनिर्जितारिं सर्वस्य मनोहृदयनन्दनम्।<br>
देवानुकूलतायुक्तं युक्तं सम्यग्गुणेन च ६</p>
<p>मित्रस्वजनसम्मानलब्धनिर्वाणमुत्तमम्।<br>
यः प्राप्नोति सुतं तस्मान्नान्यो धन्यतरो भुवि ७</p>
<p>सोऽहमिच्छामि तच्छ्रोतुं त्वत्तः कर्म महामुने।<br>
येनेदृग्लक्षणः पुत्रः प्राप्यते भुवि मानवैः ८</p>
<p>पुलस्त्य उवाच।<br>
एवमेतन्महाभाग पित्रोः पुत्रसमुद्भवम्।<br>
दुःखं प्रयात्युपशमं तेन येनेह केनचित् ९</p>
<p>अत्रापि श्रूयतां वृत्तं यत्पूर्वमभवन्मुने।<br>
उत्पत्तौ कार्तवीर्यस्य हैहयस्य महात्मनः १०</p>
<p>कृतवीर्यो महीपालो हैहयानामभूत्पुरा।<br>
तस्य शीलधना नाम बभूव वरवर्णिनी।<br>
पत्नी सहस्रप्रवरा महिषी शीलमण्डना ११</p>
<p>सा त्वपुत्रा महाभागा मैत्रेयीं पर्यपृच्छत।<br>
गुणवत्पुत्रलाभाय कृतासनपरिग्रहाम् १२</p>
<p>तया च पृष्टा वै सम्यग्मैत्रेयी ब्रह्मवादिनी।<br>
कथयामास परमं नाम्नानन्तव्रतं व्रतम् १३</p>
<p>सर्वकामफलावाप्तिकारकं पापनाशनम्।<br>
तस्याः सा पुत्रलाभाय राजपुत्रास्तपस्विनी १४</p>
<p>मैत्रेय्युवाच।<br>
योऽयमिच्छेन्नरः कामं नारी वा वरवर्णिनि।<br>
स तं समाराध्य विभुं समाप्नोति जनार्दनम् १५</p>
<p>मार्गशीर्षे मृगशिरो भीरु यस्मिन्दिने भवेत्।<br>
तस्मिन्सम्प्राश्य गोमूत्रं स्नातो नियतमानसः १६</p>
<p>पुष्पैर्धूपैस्तथा गन्धैरुपहारैः स्वशक्तितः।<br>
वामपादमनन्तस्य पूजयेद्वरवर्णिनि १७</p>
<p>अनन्तः सर्वकामानामनन्तं भगवान्फलम्।<br>
ददात्वनन्तं च पुनस्तदेवास्त्वन्यजन्मनि १८</p>
<p>अनन्तपुण्योपचयं करोत्येतन्महाव्रतम्।<br>
यथाभिलषितावाप्तिं कुर्वन्मा क्षयमेतु च १९</p>
<p>इत्युच्चार्याभिपूज्यैनं यथावद्विधिना नरः।<br>
समाहितमना भूत्वा प्रणिपातपुरःसरम् २०</p>
<p>विप्राय दक्षिणां दद्यादनन्तः प्रीयतामिति।<br>
समुच्चार्य ततो नक्तं भुञ्जीयात्तैलवर्जितम् २१</p>
<p>ततश्च पौषे पुष्यर्क्षे तथैव भगवत्कटिम्।<br>
वामामभ्यर्चयेत्कृत्वा गोमूत्रप्राशनं बुधः २२</p>
<p>अनन्तः सर्वकामानामिति चोच्चारयेद्बुधः।<br>
भुञ्जीत च तथा विप्रं वाचयित्वा यथाविधि २३</p>
<p>माघे मघासु तद्वच्च बाहुं देवस्य पूजयेत्।<br>
स्कन्धं च फल्गुनीयोगे फाल्गुने मासि भामिनि २४</p>
<p>चतुर्ष्वेतेषु गोमूत्रप्राशनं नृपनन्दिनि।<br>
ब्राह्मणाय तथा दद्यात्तिलान्कनकमेव च।<br>
देवस्य दक्षिणस्कन्धं चैत्रे चित्रासु पूजयेत्।<br>
तथैव प्राशनं चात्र पञ्चगव्यमुदाहृतम् २६</p>
<p>विप्रे वाचनके दद्याद्यावन्मासचतुष्टयम्।<br>
वैशाखे च विशाखासु बाहुं सम्पूज्य दक्षिणम् २७</p>
<p>तथैवोक्तयवान्दद्यात्तद्वन्नक्तं भुजिक्रिया।<br>
कटिपूजां च ज्येष्ठासु ज्येष्ठमूले शुभव्रते २८</p>
<p>आषाढासु तथाषाढे कुर्यात्पादार्चनं शुभे।<br>
पदद्वयं च श्रवणे श्रावणे सुभ्रु पूजयेत् २९</p>
<p>घृतं विप्राय दातव्यं प्राशनीयं तथा दधि।<br>
कार्त्तिकान्तेषु मासेषु प्राशनं दानमेव च ३०</p>
<p>एतदेव समाख्यातं देवं तद्वच्च पूजयेत्।<br>
गुह्यं प्रोष्ठपदायोगे मासि भाद्रपदेऽर्चयेत्।<br>
तद्वदाश्वयुजे पूज्यं हृदयं चाश्विनीषु वै ३१</p>
<p>कुर्यात्समाहितमनाः स्नानप्राशनशौचवान्।<br>
अनन्तशिरसः पूजां कार्त्तिके कृत्तिकासु च ३२</p>
<p>यस्मिन्यस्मिन्दिने पूजा तत्र तत्र तदा दिने।<br>
नामानन्तस्य जप्तव्यं क्षुतप्रस्खलितादिषु ३३</p>
<p>घृतेनानन्तमुद्दिश्य पूर्वमासचतुष्टयम्।<br>
कुर्वीत होमं चैत्रादौ शालिना कुलनन्दिनि ३४</p>
<p>क्षीरेण श्रावणादौ तु होमं मासचतुष्टयम्।<br>
शस्तं तु सर्वमासेषु हविष्यान्नं च भोजनम् ३५</p>
<p>एवं द्वादशभिर्मासैः पारणं त्रितयं शुभे।<br>
पारिते समवाप्नोति सर्वानेव मनोरथान् ३६</p>
<p>पुत्रार्थिभिर्वित्तकामैर्भृत्यदारानभीप्सुभिः।<br>
प्रार्थयद्भिश्च कर्तव्यमारोग्यबलसम्पदम् ३७</p>
<p>एतद्व्रतं महाभागे पुण्यं स्वस्त्ययनप्रदम्।<br>
अनन्तव्रतसञ्ज्ञं वै सर्वपापप्रणाशनम् ३८</p>
<p>तत्कुरुष्वैव देवि त्वं व्रतं शीलधने वरम्।<br>
विशिष्टं सर्वलोकस्य यदि पुत्रमभीप्ससि ३९</p>
<p>पुलस्त्य उवाच।<br>
इति शीलधना श्रुत्वा मैत्रेयीवचनं शुभम्।<br>
चचारैतद्व्रतवरं सुसमाहितमानसा ४०</p>
<p>पुत्रार्थिन्यास्ततस्तस्या व्रतेनानेन सुव्रत।<br>
विष्णुस्तुतोष तुष्टे च विष्णौ सा सुषुवे सुतम् ४१</p>
<p>तस्य वै जातमात्रस्य प्रववावनिलः शिवः।<br>
नीरजस्कमभूद्व्योम मुदं प्रापाखिलं जगत् ४२</p>
<p>देवदुन्दुभयो नेदुः पुष्पवृष्टिः पपात च।<br>
प्रजगुर्दिवि गन्धर्वा ननृतुश्चाप्सरोगणाः।<br>
धर्मे मनः समस्तस्य दाल्भ्य लोकस्य चाभवत् ४३</p>
<p>तस्य नाम पिता चक्रे तनयस्यार्जुनेति वै।<br>
कृतवीर्यसुतत्वाच्च कार्तवीर्यो बभूव सः ४४</p>
<p>तेनापि भगवान्विष्णुर्दत्तात्रेयस्वरूपवान्।<br>
आराधितोऽतिमहता तपसा दाल्भ्य भूभृता ४५</p>
<p>तस्य तुष्टो जगन्नाथश्चक्रवर्तित्वमुत्तमम्।<br>
ददौ शौर्यबले चातिसकलान्यायुधानि च ४६</p>
<p>स च वव्रे वरं देव वधस्त्वत्तो भवेदिति।<br>
पुरानुस्मरणं ज्ञानं भीतानां चार्तिनाशनम्।<br>
स्मरणादुपकारित्वं जगतोऽस्य जगत्पते ४७</p>
<p>तमाह देवदेवेशः पुण्डरीकनिभेक्षणः।<br>
सर्वमेतन्महाभाग तव भूप भविष्यति ४८</p>
<p>यश्च प्रभाते रात्रौ च त्वां नरः कीर्तयिष्यति।<br>
नमोऽस्तु कार्तवीर्यायेत्यभिधास्यति चैव यः।<br>
तिलप्रस्थप्रदानस्य स नरः पुण्यमाप्स्यति ४९</p>
<p>अनष्टद्रव्यता चैव तव नामाभिकीर्तनैः।<br>
भविष्यति महीपालेत्युक्त्वा तं प्रययौ हरिः ५०</p>
<p>स चापि वरमासाद्य प्रसन्नाद्गरुडध्वजात्।<br>
पालयामास भूपालः सप्तद्वीपां वसुन्धराम् ५१</p>
<p>तेनेष्टं विविधैर्यज्ञैः समाप्तवरदक्षिणैः।<br>
जित्वारिवर्गमखिलं धर्मतः पालिताः प्रजाः ५२</p>
<p>अनन्तव्रतमाहात्म्यादासाद्य तनयं च तम्।<br>
पित्रोः पुत्रोद्भवं दुःखं नासीत्स्वल्पमपि द्विज ५३</p>
<p>एवमेतत्समाख्यातमनन्ताख्यं व्रतं तव।<br>
यच्चीर्त्वा राजपत्नी सा कार्तवीर्यमसूयत ५४</p>
<p>यश्चैतच्छृणुयाज्जन्म कार्तवीर्यस्य मानवः।<br>
स्त्री वा दुःखमपत्योत्थं सप्त जन्मानि नाश्नुते ५५</p>
<p>इति विष्णुधर्मेषु अनन्तव्रतं नाम त्रिंशोऽध्यायः।</p>
<h2 id="heading-30"></h2>
<p>अथैकत्रिंशोऽध्यायः।<br>
दाल्भ्य उवाच।<br>
रूपसम्पत्समाख्याता स्त्रीपुंसां जायते शुभा।<br>
समुपोष्य जगन्नाथं नक्षत्रपुरुषं हरिम् १</p>
<p>वासोऽतिशोभनं चारुवस्त्राद्याभरणोज्ज्वलम्।<br>
गृहं सर्वगुणोपेतमशेषोपस्करान्वितम् २</p>
<p>कर्मणा येन विप्रर्षे तोषितो मधुसूदनः।<br>
ददाति भगवान्कर्म तन्नो विस्तरतो वद ३</p>
<p>पुलस्त्य उवाच।<br>
यन्मां पृच्छसि दाल्भ्य त्वं गृहोपस्करभूषणम्।<br>
नराणां जायते येन तत्सर्वं कथयामि ते ४</p>
<p>नन्दा भद्राजया रिक्ता पूर्णा च द्विजसत्तम।<br>
तिथयो वै समाख्याताः प्रतिपत्क्रमसञ्ज्ञया ५</p>
<p>पञ्चमी दशमी चैव तथा पञ्चदशी तिथिः।<br>
पूर्णा एताः समाख्यातास्तिथयो मुनिसत्तम ६</p>
<p>मृदा धातुविकारैर्वा वर्णकैर्गोमयेन वा।<br>
ष्णोरायतने तासु यः करोत्युपलेपनम् ७</p>
<p>प्रवातावातगुणवद्वर्षास्वतिमनोरमम्।<br>
अनुलिप्तं शुभाकारं सुगृहं लभते मुने ८</p>
<p>पूर्णं धान्यहिरण्याद्यैर्मणिमुक्ताफलोज्ज्वलम्।<br>
प्रत्यासन्नजलाभोगं गृहमाप्नोति शोभनम् ९</p>
<p>साम्नतस्वजनानां यत्सर्वेषामुत्तमोत्तमम्।<br>
तदाप्नोति गृहं ब्रह्मन्ननुलेपनकृन्नरः १०</p>
<p>येनानुलिप्ते तिष्ठन्ति विष्ण्वायतनभूतले।<br>
ब्राह्मणक्षत्रियविशः शूद्राः! साध्व्यस्तथा स्त्रियः।<br>
तस्य पूण्यफलं दाल्भ्य श्रूयतां यत्प्रजायते ११</p>
<p>अप्सरोगणसङ्कीर्णं मुक्ताहारगणोज्ज्वलम्।<br>
श्रेष्ठं सर्वविमानानां स्वर्गे धिष्ण्यमवाप्नुते १२</p>
<p>यावत्यस्तिथयो लिप्तं दिव्याब्दांस्तावतो द्विज।<br>
तस्मिन्विमाने स नरः स्त्री वा तिष्ठति सत्तम १३</p>
<p>सुगन्धगन्धसद्वस्त्रसर्वभूषणभूषितः।<br>
गन्धर्वाप्सरसां सम्भैः पूज्यमानः स तिष्ठति १४</p>
<p>लिप्तं च यावतो हस्तान्विष्णोरायतनं द्विज।<br>
तावद्योजनविस्तीर्णस्वर्गस्थानाधिपो हि सः १५</p>
<p>पूज्यमानः सुरगणैः शीतोष्णादिविवर्जितः।<br>
मनोज्ञगात्रो विप्रेन्द्रस्तिष्ठत्यस्ताघसंहतिः १६</p>
<p>च्युतस्तस्मादिहागम्य विशिष्टे जायते कुले।<br>
ततोऽस्य सद्गृहवरं मर्त्यलोकेऽभिजायते १७</p>
<p>न तत्र तावद्दारिद्रयं! नोपसर्गा न वा कलिः।<br>
न चापि मृतनिष्क्रान्तिर्यावज्जीवत्यसौ द्विज १८</p>
<p>विष्णुः समस्तभूतानि ससर्जैतानि यानि वै।<br>
तेषां मध्ये जगद्धातुरतीवेष्टा वसुन्धरा १९</p>
<p>कृते सम्मार्जने तस्यास्तथैवोपरिलेपने।<br>
प्रयाति परमं तोषं वैष्णवीयं मही यतः २०</p>
<p>दाल्भ्य उवाच।<br>
ब्रह्मन्येन विधानेन देवागारोपलेपलम्।<br>
कर्तव्यं पुरुषैः सम्यक् स्त्रीभिर्वा तदुदीरय २१</p>
<p>पुलस्त्य उवाच।<br>
रिक्तायास्तु तिथेर्मध्ये कुर्यात्सङ्कल्पमात्मनः।<br>
उपलेपनकृद्विप्रो विष्णोरायतने भुवि २२</p>
<p>द्वितीयेऽह्नि ततो देवं प्रणम्य यतमानसः।<br>
धरणीपितरं विष्णुमिदं वाक्यमुदीरयेत् २३</p>
<p>त्वं सर्वभूतप्रभवो जगत्पते त्वय्येतदीशेश जगत्प्रतिष्ठितम्।<br>
त्वमेव भूतानि यतस्ततोऽहं त्वां पूजयाम्यद्य महीस्वरूपम् २४</p>
<p>त्वं मही जगतां नाथ सर्वनाथ नमोऽस्तु ते।<br>
शुश्रूषितः प्रसीदेश भुवो लेपनकर्मणा २५</p>
<p>इत्युच्चार्य क्षितौ क्षिप्त्वा प्रथमं धारनीतले।<br>
पुष्पाणि वा द्विजश्रेष्ठ यः करोत्यनुलेपनम्।<br>
न तस्य जायते भङ्गो गार्हस्थ्यस्य कदाचन २६</p>
<p>या च नारी करोत्येवं यथावदनुलेपनम्।<br>
नाप्नोति सा च वैधव्यं गृहभङ्गं कदाचन २७</p>
<p>कृत्वोपलेपनं भूयः प्रणिपत्य जनार्दनम्।<br>
स्नातो विष्णुं समभ्यर्च्य इदं वाक्यमुदीरयेत् २८</p>
<p>प्रसीद भूधरानन्त मया यदुपलेपनम्।<br>
कृतं तेन समस्तं मे नाशमभ्येतु पातकम् २९</p>
<p>एवं सम्पूज्य भुईयादपराह्ने द्विजोत्तम।<br>
स्वनुलिप्ते महाभागे भुक्त्वा लिम्पेच्च तत्पुनः ३०</p>
<p>पक्षे पक्षे त्रिरात्रं तु यः करोत्युपलेपनम्।<br>
सर्वपापविनिर्मुक्तः स्वर्गं गच्छत्यसंशयम् ३१</p>
<p>तत्क्षयात्स्वर्गेलोके तु जातो गृहवरं यथा।<br>
समाप्नोति यथाख्यातं तत्सर्वं तव सत्तम ३२</p>
<p>सर्वाभरणसम्पूर्णं सर्वोपस्करधान्यवत्।<br>
गोमहिष्यादिसम्भोगं गृहमाप्नोति मानवः ३३</p>
<p>तस्मादभीप्सता सम्यग्गार्हस्थ्यमविखण्डितम्।<br>
विष्णोरायतने कार्यं सर्वदैवोपलेपनम् ३४</p>
<p>सप्तद्वीपवतीं कृत्स्नां यथेन्द्रस्त्रिदिवं तथा।<br>
अल्पोपलेपनाद्यस्य मान्धाता सकलां महीम्।<br>
अवाप विष्ण्वायतनं नोपलिम्पेत को हि तत् ३५</p>
<p>इति विष्णुधर्मेषु देवगृहलेपनविधिः।</p>
<h2 id="heading-31"></h2>
<p>अथ द्वात्रिंशोऽध्यायः।<br>
पुलस्त्य उवाच।<br>
दीपं प्रयच्छति नरो विष्णोरायतने हि यः।<br>
सदक्षिणस्य यज्ञस्य फलं प्राप्नोत्यसंशयम् १</p>
<p>कार्त्तिके तु विशेषेण कौमुदे मासि दीपकम्।<br>
दत्त्वा यत्फलमाप्नोति दाल्भ्य तत्केन लभ्यते २</p>
<p>दाल्भ्यान्यदपि वक्ष्यामि पुरावृत्तमिदं शृणु।<br>
विदर्भराजतनया ललिता यदुवाच ह ३</p>
<p>विदर्भराट्चित्ररथो बभूवास्त्रविशारदः।<br>
तस्य पुत्रशतं राज्ञो जज्ञे पञ्चदशोत्तरम् ४</p>
<p>एकैव कन्या दाल्भ्यासील्ललिता नामनामतः।<br>
सर्वलक्षणसम्पूर्णा भ्रातॄणां पितुरेव च ५</p>
<p>समस्तभृत्यवर्गस्य मातॄणां स्वजनस्य च।<br>
तथैव पौरवर्गस्य यश्चान्यो ददृशे शुभाम्।<br>
तस्य तस्यातिचार्वङ्गी बभूवेष्टा द्विजोत्तम ६</p>
<p>तां ददौ काशिराजाय स पिता चारुवर्मने।<br>
उपयेमे च तां सुभ्रूं चारुवर्मा महीपतिः ७</p>
<p>शतान्यन्यानि भार्याणां त्रीण्यासंश्चारुवर्मणः।<br>
तासां मध्येऽग्रमहिषी ललिता तस्य चाभवत् ८</p>
<p>सा च नित्यं जगद्धातुर्देवदेवस्य चक्रिणः।<br>
दीपवर्तिपरा तद्वत्तैलस्याहरणोद्यता ९</p>
<p>विष्णोरायतने तस्याः सहस्रं द्विजसत्तम।<br>
दीपानां वै प्रजज्वाल दिवारात्रमतन्द्रितम् १०</p>
<p>तस्या द्युतिपराभूतास्तस्या लावण्यनिर्जिताः।<br>
सर्वाः सपत्न्यो ललितां पप्रच्छुरिदमादितः ११</p>
<p>सपत्न्य ऊचुः।<br>
ललिते वद भद्रंते भद्रंते ललिते वद।<br>
कौतूहलपराः सर्वा यत्पृच्छामस्तदुच्यताम् १२</p>
<p>ललितोवाच।<br>
विषये सति वक्तव्यं यन्मया तदिहोच्यताम्।<br>
नाहं मत्सरिणी भद्रान च रागादिदूषिता १३</p>
<p>भवत्यो मम सर्वासां भवतीनामहं तथा।<br>
अपृथग्भर्तृसामन्या देवलोकाभिकामुकाः १४</p>
<p>सपत्न्य ऊचुः।<br>
पूर्वं यूयमहं चैव भवतीनां सधर्मिणी।<br>
न तथा पुष्पधूपेषु न तथा द्विजपूजने।<br>
प्रयत्नं तव पश्यामो विष्णोरायतने शुभे १५</p>
<p>यथाहनि तथा रात्रौ यथा रात्रौ तथाहनि।<br>
तव दीपप्रदानाय यथा सुभ्रु सदोद्यमः १६</p>
<p>तदेतत्कथयास्माकं ललिते कौतुकं परम्।<br>
मन्यामो दीपदानस्य भवत्या विदितं फलम् १७</p>
<p>पुलस्त्य उवाच।<br>
एवमुक्ता ततस्ताभिर्ललिता ललितं वचः।<br>
व्याजहार सपत्नीस्ता न किञ्चिदपि भामिनी १८</p>
<p>पुनः पुनश्च सा ताभिर्बहुषो दाल्भ्य चोदिता।<br>
दाक्षिण्यसारा ललिता कथायामास भामिनी १९</p>
<p>कौतुकं भवतीनां चेदतीवाल्पेऽपि वस्तुनि।<br>
तदेषा कथयाम्येतद्यद्वृत्तं मम शोभनाः २०</p>
<p>सौवीरराजस्य पुरा मैत्रेयोऽभूत्पुरोहितः।<br>
तेन चायतनं विष्णोः कारितं देविकातटे २१</p>
<p>अहन्यहनि शुश्रूषां पुष्पधूपोपलेपनैः।<br>
दीपदानादिभिश्चैव चक्रे तत्र स वै द्विजः २२</p>
<p>कार्त्तिके दीपको ब्रह्मन्प्रदत्तस्तेन वै तदा।<br>
आसीन्निर्वाणभूयिष्ठो देवार्चापुरतो निशि २३</p>
<p>देवतायतने चासं तत्राहमपि मूषिका।<br>
प्रदीपवर्तिहरणे कृतबुद्धिर्वराननाः २४</p>
<p>गृहीता च मया वर्तिर्वृषदंशो ननाद च।<br>
नष्टा चाहं तदा तस्य मार्जारस्य भयातुरा २५</p>
<p>वर्तिप्रान्तेन नश्यन्त्या स दीपः प्रेरितो मया।<br>
जज्वाल पूर्ववद्दीप्त्या तस्मिन्नायतने पुनः २६</p>
<p>मृताहं च ततो जाता वैदर्भी राजकन्यका।<br>
जातिस्मरा कान्तिमती भवतीनां समा गुणैः २७</p>
<p>एष प्रभावो दीपस्य कार्त्तिके मासि शोभनाः।<br>
दत्तस्य विष्ण्वायतने यस्येयं व्युष्टिरुत्तमा २८</p>
<p>असङ्कल्पितमप्यस्य प्रेरणं यत्कृतं मया।<br>
विष्ण्वायतनदीपस्य यस्येदं भुज्यते फलम् २९</p>
<p>लोभाभिभूता हर्तुं तं प्रदीपमहमागता।<br>
अवशेनैव तद्वर्त्या प्रेरणं तत्र मे कृतम् ३०</p>
<p>ततो जातिस्मृतिर्जन्म मानुष्यं शोभनं वपुः।<br>
वश्यः पतिः पृथिवीशः किं पुनर्दीपदायिनाम् ३१</p>
<p>एतस्मात्कारणाद्दीपानहमेतानहर्निशम्।<br>
प्रयच्छामि हरेर्धाम्नि ज्ञातमस्य हि यत्फलम् ३२</p>
<p>भवतीनामिदं सत्यं मयोक्तं केशवालये।<br>
मूषिकत्वादहं येन कर्मणा सिद्धिमागता ३३</p>
<p>पुलस्त्य उवाच।<br>
एष प्रभावो दीपस्य कार्त्तिके मासि सत्तम।<br>
विष्ण्वायतनदत्तस्य जगाद ललिता यथा ३४</p>
<p>दिने दिने जगन्नाथ केशवेति समाहितः।<br>
ददाति कार्त्तिके यस्तु विष्ण्वायतनदीपकम् ३५</p>
<p>जातिस्मरत्वं प्रज्ञां च प्राकाश्यं सर्ववस्तुषु।<br>
अव्याहतेन्द्रियत्वं च सम्प्राप्नोति न संशयः ३६</p>
<p>शेषकाले च चक्षुष्मान्मेधावी दीपदो नरः।<br>
जायते नरकं वापि तमःसञ्ज्ञं न पश्यति ३७</p>
<p>एकादशीं द्वादशीं वा प्रतिपक्षं च यो नरः।<br>
दीपं ददाति कृष्णाय तस्यापि शृणु यत्फलम् ३८</p>
<p>सुवर्णमणिमुक्ताढ्यं मनोज्ञमतिशोभनम्।<br>
दीपमालाकुलं दिव्यं विमानं सोऽधिरोहति ३९</p>
<p>तस्मादायतने विष्णोर्दद्याद्दीपं द्विजोत्तम।<br>
तांश्च दत्तान्न हिंसेत न च तैलवियोजितान्।<br>
कुर्वीत दीपहर्ता तु मूकोऽन्धो जायते यतः ४०</p>
<p>जायते नरकं चापि तपःसञ्ज्ञं स पश्यति।<br>
अन्धे तामसि दुष्पारे नरके पतितान्किल।<br>
विक्रोशमानान्क्षुत्क्षामाञ्जगाद यमकिङ्करः ४१</p>
<p>विलापैरलमत्रापि किं वो विलपिते फलम्।<br>
यदा प्रमादिभिः पूर्वमात्मात्यन्तमुपेक्षितः ४२</p>
<p>पूर्वमालोचितं नैतत्किमप्यन्ते भविष्यति।<br>
इदानीं यातनाभोगः किं विलापः करिष्यति ४३</p>
<p>देहो दिनानि स्वल्पानि विषयाश्चातिदुर्धराः।<br>
एतत्को न विजानाति येन यूयं प्रमादिनः ४४</p>
<p>जन्तुजन्मसहस्रेभ्य एतस्मिन्मानुष्यो यदि।<br>
तत्राप्यतिविमूढत्वात्किं भोगानभिधावति ४५</p>
<p>विरुद्धविषयास्वादमुदितैर्हसितं च यत्।<br>
भवद्भिरागतं दुःखं विलापपरिणामिकम् ४६</p>
<p>अद्यकालिकया बुद्ध्या यदागामि न चिन्तितम्।<br>
परितापाय तज्जातं दुःखं कर्मविपाकजम् ४७</p>
<p>स्वल्पमायुर्मनुष्याणां तदन्ते परतन्त्रता।<br>
भुज्यते च कृतं पूर्वमेतत्किं वो न चिन्तितम् ४८</p>
<p>यदभूत्परदारेषु प्रीतयेऽङ्गकुचादिकम्।<br>
यातनादुःखरूपाय नरके च तदागतम् ४९</p>
<p>परदारमनोहारि यद्भवद्भिरगीयत।<br>
हा मात इत्यादि रुतं तदिदानीं विलप्यते ५०</p>
<p>सन्दिग्धपरलोकानामैहिके निहतात्मनाम्।<br>
मृतानां स्वकृतं कर्म पश्चात्तापाय केवलम् ५१</p>
<p>मुहूर्तार्धसुखास्वादलुब्धानामकृतात्मनाम्।<br>
अनेकवर्षकोटिषु दुःखदं कर्म जायते ५२</p>
<p>हा मातस्तात तातेति भवद्भिः किं विलप्यते।<br>
शुभाशुभं निजं कर्म तदद्य ह्यत्र भुज्यते ५३</p>
<p>पुत्रदारगृहक्षेत्रहिताय सततोद्यताः।<br>
न कुर्वत्नि कथं मूढाः स्वल्पमप्यात्मनो हितम् ५४</p>
<p>वञ्चितोऽसौ मया लब्धमिदमस्मादुपायतः।<br>
न वेत्ति कश्चिदात्मार्थं वेत्ति प्रक्रमतो नरः ५६</p>
<p>न वेत्ति सूर्यचन्द्रादीन्कालमात्मानमेव च।<br>
साक्षिभूतानशेषस्य शुभस्येहाशुभस्य च ५७</p>
<p>जन्मान्यन्यानि जायन्ते पुत्रदारादिदेहिनाम्।<br>
तदर्थं यत्कृतं कर्म तस्य जन्मशतानि तत् ५८</p>
<p>अहो मोहस्य माहात्म्यं ममत्वं नरकेष्वपि।<br>
क्रन्दते मातरं तातं पीड्यमानोऽपि यत्स्वयम् ५९</p>
<p>एवमाकृष्टचित्तानां विषयास्वादतर्षुलैः।<br>
नॄणां न जायते बुद्धिः परमार्थावलोकिनी।<br>
तथा च विषयासक्तिं करोत्यविरतं मनः ६०</p>
<p>कोऽतिभारो हरेर्नाम्नि जिह्वायाः परिकीर्तने।<br>
वर्तितैलेऽल्पमौल्येऽपि यदग्निर्लभ्यते मुधा।<br>
अतोऽधिकतरो लोभः को वश्चित्तेऽभवत्तदा ६२</p>
<p>येनेयं तेषु हस्तेषु स्वातन्त्र्! ये सति दीपकः।<br>
महाफलो विष्णुगृहे न दत्तो नरकापहः ६३</p>
<p>न वो विलपिते किञ्चिदिदानीं दृश्यते फलम्।<br>
अस्वातन्त्र्! ये विलपतां स्वातन्त्र्! येऽतिप्रमादिनाम् ६४</p>
<p>अवश्यम्पातिनः प्राणा भोक्ता जीवो ह्यहर्निशम्।<br>
दत्तं च लभते भोक्ता समये विषयानिति ६५</p>
<p>एतत्स्वातन्त्र्! यवद्भिर्वो युक्तमासीत्परीक्षितुम्।<br>
इदानीं किं विलापेन सहध्वं यदुपागतम् ६६</p>
<p>यद्येतदनभीष्टं वो यद्दुःखं समुपस्थितम्।<br>
तद्भूयोऽपि मतिः पापे न कर्तव्या कथञ्चन ६७</p>
<p>कृतेऽपि पापके कर्मण्यज्ञानादघनाशनम्।<br>
कर्तव्यमव्यवस्थितं स्मरद्भिर्मधुसूदनम् ६८</p>
<p>पुलस्त्य उवाच।<br>
नारकास्तद्वचः श्रुत्वा तामूचुरतिदुःखिताः।<br>
क्षुत्क्षामकण्ठास्तृषया परिस्फुटिततालुकाः ६९</p>
<p>भो भो साधो कृतं कर्म यदस्माभिस्तदुच्यताम्।<br>
नरकस्थैर्विपाकोऽयं भुज्यते यस्य दारुणः ७०</p>
<p>किङ्कर उवाअ।<br>
युष्माभिर्यौवनोन्मादमुदितैरविवेकिभिः।<br>
द्यूतोद्योताय गोविन्दगृहाद्दीपः पुरा हृतः ७१</p>
<p>तेनास्मिन्नरके घोरे क्षुत्तृष्णापरिपीडिताः।<br>
भवन्तः पतितास्तीव्रशीतवातविदारिताः ७२</p>
<p>पुलस्त्य उवाच।<br>
एतत्ते दीपदानस्य प्रदीपहरणस्य च।<br>
पुण्यं पापं च कथितं केशवायतने द्विज ७३</p>
<p>सर्वत्रैव हि दीपस्य प्रदानं द्विज शस्यते।<br>
विशेषेण जगद्धातुः केशवस्य निवेशने ७४</p>
<p>येऽन्धा मूका निःश्रुता निर्विवेका हीनास्तैस्तैः साधनैर्विप्रवर्य।<br>
तैस्तैर्दीपाः साधुलोकप्रदत्ता देवागारादन्यतो विप्रणीताः ७५</p>
<p>इति विष्णुधर्मेषु दीपदानविधिर्नाम द्वात्रिंशोऽध्यायः।</p>
<h2 id="heading-32"></h2>
<p>अथ त्रयस्त्रिंशोऽध्यायः।<br>
दाल्भ्य उवाच।<br>
आह्लादं चक्षुषः प्रीतिं करोति मनसस्तथा।<br>
केषाञ्चिद्दर्शनं ब्रह्मन्मनुष्याणामहर्निशम् १</p>
<p>उद्वेजनीया भूतानामनिमित्तं तथापरे।<br>
वदन्ते विप्रियं नैव प्रीतिं कुर्वन्ति मानवाः २</p>
<p>एतद्यस्य फलं ब्रह्मन्दानस्य तपसोऽथवा।<br>
उपवासस्य वा तन्मे यथावद्वक्तुमर्हसि ३</p>
<p>अप्रीतिदस्य विप्रर्षे विपाको यस्य कर्मणः।<br>
मनुष्याणामशेषं वै तन्ममाचक्ष्व सत्तम ४</p>
<p>पुलस्त्य उवाच।<br>
देवब्राह्मणवेदेषु यज्ञेषु च नराधमैः।<br>
यैर्जुगुप्सा कृता दाल्भ्य मनसाप्यतिमानिभिः ५</p>
<p>तेषां सन्दर्शनात्सर्वो न सुखं विन्दते द्विज।<br>
वदन्त्यप्यनुकूलानि न तेषु प्रीयते जनः ६</p>
<p>स्पर्शादुद्विजते लोकः कटु तेषां च दर्शनम्।<br>
सम्भाषणं च निन्दा वै कृता वेदद्विजातिके ७</p>
<p>तस्मान्न निन्दां वेदादौ न जुगुप्सां च पण्डितः।<br>
यज्ञादौ च नरः कुर्याद्य इच्छेच्छ्रेय आत्मनः ८</p>
<p>यैस्तु प्रीतिः समस्तेषु वेददेवद्विजातिषु।<br>
यज्ञादिके चैव कृता दाल्भ्य तद्दर्शनं नृणाम् ९</p>
<p>आह्लादश्चक्षुषः प्रीतिर्मनसो निर्वृतिः परा।<br>
सम्भाषणे तथाह्लादः सर्वलोकस्य जायते १०</p>
<p>स्तुताः प्रशस्ताः सम्प्रीत्या पूजिता बहुमानतः।<br>
श्रेयः परं प्रयच्छन्ति देवा वेदा मखा द्विजाः ११</p>
<p>लोकद्वयेऽपि चाप्रीतिं पशुपुत्रधनक्षयम्।<br>
कुर्वन्ति द्विजशार्दूल एत एव विनिन्दिताः १२</p>
<p>एत एव समाख्याताः स्तवादिग्रहणे गुणाः।<br>
निन्दायाः श्रवणे दोष एतेषामेवमेव हि १३</p>
<p>तस्मात्स्तव्याः प्रशंस्याश्च देवा वेदा द्विजातयः।<br>
यज्ञाश्च मनसाप्येषां न निन्दामाचरेद्बुधः १४</p>
<p>इति विष्णुधर्मेषु देवद्विजादिप्रशंसा।</p>
<h2 id="heading-33"></h2>
<p>अथ चतुर्त्रिंशोऽध्यायः।<br>
दाल्भ्य उवाच।<br>
अनायासेन भगवन्दानेनान्येन केनचित्।<br>
पापं प्रशममायाति येन तद्वक्तुमर्हसि १</p>
<p>पुलस्त्य उवाच।<br>
शृणु दाल्भ्य महापुण्यां द्वादशीं पापनाशनीम्।<br>
यामुपोष्य परं पुण्यं प्राप्नुते श्रद्धयान्वितः २</p>
<p>माघमासे तु सम्प्राप्त आषाढार्क्षं भवेद्यदि।<br>
मूलं वा कृष्णपक्षस्य द्वादश्यां नियतस्तदा ३</p>
<p>गृह्णीयात्पुण्यफलदं विधानं तस्य मे शृणु।<br>
देवदेवं समभ्यर्च्य सुस्नातः प्रयतः शुचिः ४</p>
<p>कृष्णनाम्ना च संस्तूय एकादश्यां महामते।<br>
उपोषितो द्वितीयेऽह्नि पुनः सम्पूज्य केशवम् ५</p>
<p>संस्तूय नाम्ना च ततः कृष्णाख्येन पुनः पुनः।<br>
दद्यात्तिलांस्तु विप्राय कृष्णो मे प्रीयतामिति।<br>
स्नानप्राशनयोः शस्तास्तथा कृष्णतिला मुने ६</p>
<p>तिलप्ररोहे जायन्ते यावत्सङ्ख्यास्तिला द्विज।<br>
तावद्वर्षसहस्राणि स्वर्गलोके महीयते ७</p>
<p>जातश्चेहाप्यरोगोऽसौ नरो जन्मनि जन्मनि।<br>
नान्धो न बधिरश्चेह न कुष्ठी न जुगुप्सितः।<br>
भवत्येतामुषित्वा तु तिलाख्यां द्वादशीं नरः ८</p>
<p>विष्णोः प्रीणनमत्रोक्तं समाप्ते वर्षपारणे।<br>
पूजां च कुर्याद्विप्राय भूयो दद्यात्तथा तिलान् ९</p>
<p>दाल्भ्य विधिना तिलदानादसंशयम्।<br>
मुच्यते पातकैः सर्वैर्निरायासेन मानवः १०</p>
<p>उद्भृतपुलकः सर्वान्निरायासेन मानवः।<br>
दानविधिस्तथा श्रद्धा सर्वपातकशान्तये।<br>
नार्थः प्रभूतो नायासः शारीरो मुनिसत्तम ११</p>
<p>इति विष्णुधर्मेषु तिलद्वादशी।</p>
<h2 id="heading-34"></h2>
<p>अथ पञ्चत्रिंशोऽध्यायः।<br>
दाल्भ्य उवाच।<br>
अनन्तस्याप्रमेयस्य व्यापिनः परमात्मनः।<br>
नाम्नां नक्षत्रभेदेन तिथिभेदेन वा द्विज १</p>
<p>दानभेदेन चाख्यातो विभिन्नफलदस्त्वया।<br>
विशेषः क्षेत्रभेदेन कथ्यतां यदि विद्यते २</p>
<p>यथ र्क्षतिथिभेदेन तेषामेव पुनः पुनः।<br>
विशेषः कथितो नाम्नां विशेषफलदायकः।<br>
तथा क्षेत्रविशेषेण भेदं नामकृतं वद ३</p>
<p>पुलस्त्य उवाच।<br>
शृणु दाल्भ्य यथाख्यातमर्जुनाय महात्मने।<br>
प्रणिपातप्रसन्नेन विष्णुना प्रभविष्णुना ४</p>
<p>कृते भारावतरणे निवृत्ते भारते रणे।<br>
आगम्य शिबिरं विष्णू रथस्थः प्राह फाल्गुनम् ५</p>
<p>इषुधीगाण्डिवं चैव समादाय त्वरान्वितः।<br>
अवतीर्य रथाद्वीर दूरे तिष्टः धनञ्जय ६</p>
<p>अवरोक्ष्याम्यहं पश्चादवतीर्णे ततस्त्वयि।<br>
एतत्कुरु महाबाहो मा विलम्बस्व फाल्गुन ७</p>
<p>पुलस्त्य उवाच।<br>
एवमुक्तस्तथा चक्रे वाक्यं पार्थो गदाधृतः।<br>
अवारोहत्ततः पश्चात्स्वयमेव जनार्दनः ८</p>
<p>अवतीर्णे जगन्नाथे स्वसमुत्थेन वह्निना।<br>
जज्वाल स रथः सद्यो भस्मीभूतश्च तत्क्षणात्।<br>
सोपस्करपताकोऽथ सध्वजः सह वाजिभिः ९</p>
<p>सच्छत्त्रो वह्निना सद्यो रथो भस्मलवीकृतः।<br>
वह्निना च यथा काष्ठं सद्यो भस्मलवीकृतम् १०</p>
<p>तदद्भुतं महद्दृष्ट्वा पार्थः पप्रच्छ केशवम्।<br>
हृष्टरोमा द्विजश्रेष्ठ भयविस्मयगद्गदः ११</p>
<p>अर्जुन उवाच।<br>
आश्चर्यं पुरुषव्याघ्र किमेतन्मधुसूदन।<br>
विनाग्निना रथोऽयं मे दग्धस्तृणचयो यथा १२</p>
<p>भगवानुवाच।<br>
भीष्मद्रोणकृपादीनां कर्णादीनां च फाल्गुन।<br>
दग्धोऽस्त्रैर्विविधैरेष पूर्वमेव रथस्तव १३</p>
<p>मदधिष्ठितत्वात्कौन्तेय न शीर्णोऽयं तदाभवत्।<br>
प्रत्यहन्निशि चक्रेण मया न्यस्तेन रक्षितः १४</p>
<p>सोऽयं दग्धो महाबाहो त्वय्यद्य कृतकर्मणि।<br>
मयावतारिते चक्रे मा पार्थ कुरु विस्मयम् १५</p>
<p>अर्जुन उवाच।<br>
कं भवन्तमहं विद्यामतिमानुषचेष्टितम्।<br>
कर्मणात्यद्भुतेनाग्निर्धूमेनैवेह सूचितः १६</p>
<p>भगवानुवाच।<br>
पूर्वमेव यथाख्यातं रणारम्भे तवार्जुन।<br>
कालोऽस्मि लोकनाशाय प्रवृत्तोऽहं यथाधुना १७</p>
<p>तन्मया साधितं कार्यं त्रिदशानां तथा भुवः।<br>
भारावतरणार्थाय मम जन्म महीतले १८</p>
<p>पुलस्त्य उवाच।<br>
एवमुक्तोऽर्जुनः सम्यक् प्रणिपत्य जनार्दनम्।<br>
तुष्टाव वाग्भिरिष्टाभिरुद्भूतपुलकस्ततः १९</p>
<p>अर्जुन उवाच।<br>
नमोऽस्तु ते चक्रधरोग्ररूप।<br>
नमोऽस्तु ते शार्ङ्गधरारुणाक्ष।<br>
नमोऽस्तु तेऽभ्युद्यतखड्ग रौद्र।
नमोऽस्तु विभ्रान्तगदान्तकारिन् २०</p>
<p>भयेन सन्नोऽस्मि सवेपथेन नाङानि मे देव वशं प्रयान्ति।<br>
वाचः समुच्चारयतः स्खलन्ति केशा हृषीकेश समुच्छ्वसन्ति २१</p>
<p>कालो भवान्कालकरालकर्मा येनैतदेवं क्षयमक्षयात्मन्।<br>
क्षत्रं समुद्भूतरुषा समस्तं नीतं भुवो भारविरेचनाय २२</p>
<p>प्रसीद कर्तर्जय लोकनाथ प्रसीद सर्वस्य च पालनाय।<br>
स्थितौ समस्तस्य च कालरूप कृतोद्यमेशान जयाव्ययात्मन् २३</p>
<p>न मे दृगेषा तव रूपमेतद्द्रष्टुं समर्था क्षुभितोऽस्मि चान्तः।<br>
पूर्वस्वभावस्थितविग्रहोऽपि संलक्ष्यसेऽत्यन्तमसौम्यरूप २४</p>
<p>स्मरामि रूपं तव विश्वरूपं यद्दर्शितं पूर्वमभून्ममैव।<br>
यस्मिन्मया विश्वमशेषमासीद्दृष्टं सयक्षोरगदेवदैत्यम् २५</p>
<p>सा मे स्मृतिर्दर्शनभाषनादिप्रकुर्वतो नाथ गता प्रणाशम्।<br>
कालोऽहमस्मीत्युदिते त्वया तु समागतेयं पुनरप्यनन्त २६</p>
<p>कर्ता भवान्कारणमप्यशेषं कार्यं च निष्कारण कर्तृरूप।<br>
आदौ स्थितौ संहरणे च देव विश्वस्य विश्वं स्वयमेव च त्वम् २७</p>
<p>ब्रह्मा भवान्विश्वसृगादिकाले विश्वस्य रूपोऽसि तथा विसृष्टौ।<br>
विष्णुः स्थितौ पालनबद्धकक्षो रुद्रोभवान्संहरणे प्रजानाम् २८</p>
<p>एभिस्त्रिभिर्नाथ विभूतिभेदैर्यश्चिन्त्यते कारणमात्मनोऽपि।<br>
वेदान्तवेदोदितमस्ति विष्णोः पदं ध्रुवं तत्परमं त्वमेव २९</p>
<p>यन्निर्गुणं सर्वविकल्पहीनमनन्तमस्थूलमरूपगन्धम्।<br>
परं पदं वेदविदो वदन्ति त्वमेव तच्छब्दरसादिहीनम् ३०</p>
<p>यथा हि मूले विटपी महाद्रुमः प्रतिष्टितस्कन्धवरोग्रशाखः।<br>
तथा समस्तामरमर्त्यतिर्यग्व्योमादिशब्दादिमयं त्वयीदम् ३१</p>
<p>मुञ्चामि यावत्परमायुधानि वैरिष्वनन्ताहवदुर्मदेषु।<br>
दृष्ट्वा हि तावत्सहसा पतन्तो नूनं तवैवाच्युत स प्रभावः ३२</p>
<p>हता हतास्ते भवतो दृशैव मया पुनः केशव शस्त्रपूगैः।<br>
काः कर्णभीष्मप्रमुखान्विजेतुं युष्मत्प्रसादेन विना समर्थः ३३</p>
<p>त्रिशूलपाणिर्मम यः पुरस्तान्निषूदयन्वैरिबलं जगाम।<br>
ज्ञातं मया साम्प्रतमेतदीश तव प्रसादस्य हि सा विभूतिः ३४</p>
<p>यमेन्द्रवित्तेशजलेशवह्निसूर्यात्मको यश्च ममास्त्रपूअः।<br>
नाशाय नाभूत्पतितोऽपि काये त्वत्सन्निधानस्य हि सोऽनुभावः ३५</p>
<p>बाल्ये भवान्यानि चकार देव कर्माण्यसह्यानि सुरासुराणाम्।<br>
तैरेव जानीम न यत्परं त्वां दोषः स निर्दोषो मनुष्यतायाः ३६</p>
<p>तालोच्छ्रिताग्रं गुरुभारसारमायामविस्तारवदद्यजातः।<br>
पादाग्रविक्षेपविभिन्नभाण्डं चिक्षेप कोऽन्यः शकटं यथा त्वम् ३७</p>
<p>अन्येन केनाच्युत पूतनायाः प्राणैः समं पीतमसृग्विमिश्रम्।<br>
त्वया यथा स्तन्यमतीवबाल्ये गोष्ठे च भग्नौ यमलार्जुनौ तौ ३८</p>
<p>विषानलोष्णाम्बुनिपातभीममास्फोट्य को वा भुवि मनुषोऽन्यः।<br>
ननर्त पादाब्जनिपीडितस्य फणं समारुह्य च कालियस्य ३९</p>
<p>सुरेशसन्देशविरोधवत्सु वर्षत्सु मेघेषु गवान्निमित्तम्।<br>
दिनानि सप्तास्ति च कस्य शक्तिर्गोवर्धनं धारयितुं करेण ४०</p>
<p>प्रलम्बचाणूरमुखान्निहत्य कंसासुरं यस्य बिभेति शक्रः।<br>
तमष्टवर्षो निजघान कोऽन्यो निरायोधो नाथ मनुष्यजन्मा ४१</p>
<p>बाणार्थमभ्युद्यतमुग्रशूलं निर्जित्य सङ्ख्ये त्रिपुरारिमेकः।<br>
सकार्त्तिकेयज्वरमस्त्रबाहुं करोति को बाणमनच्युतोऽन्यः ४२</p>
<p>कः पारिजातं सुरसुन्दरीणां सदोपभोग्यं विजितेन्द्रसैन्यः।<br>
स्वर्गान्महीमुच्छ्रितवीर्यधैर्यः समानयामास यथा प्रभो त्वम् ४३</p>
<p>हत्वा हयग्रीवमुदारवीर्यं निशुम्भशुम्भौ नरकं च कोऽन्यः।<br>
जग्राह कन्यापुरमात्मनोऽर्थं प्राग्ज्योतिषाख्ये नगरे महात्मन् ४४</p>
<p>स्थितौ स्थितस्त्वं परिपासि विश्वं तैस्तैरुपायैरविनीतभीतैः।<br>
मैत्री न येषां विनयाय तांस्तान्सर्वान्भवान्संहरतेऽव्ययात्मन् ४५</p>
<p>हिताय तेषां कपिलादिरूपिणा त्वयानुशस्ता बहवोऽनुजीवाः।<br>
येषां न मैत्री हृदि ते न नेया विश्वोपकारी वध एव तेषाम् ४६</p>
<p>इत्थं भवान्दुष्टवधेन नूनं विश्वोपकाराय विभो प्रवृत्तः।<br>
स्थितौ स्थितं पालनमेव विष्णुः करोति हन्त्यन्तगतोऽन्तरुद्रः! ४७</p>
<p>एतानि चान्यानि च दुष्कराणि दृष्टानि कर्माणि तथापि सत्यम्।<br>
मन्यामहे त्वां जगतः प्रसूतिं किं कुर्म माया तव मोहनीयम् ४८</p>
<p>त्वं सर्वमेतत्त्वयि सर्वमेतत्त्वत्तस्तथैतत्तव चैतदीश।<br>
एतत्स्वरूपं तव सर्वभूतं विभूतिभेदैर्बहुभिः स्थितस्य ४९</p>
<p>प्रसीद कृष्णाच्युत वासुदेव जनार्दनानन्त नृसिंह विष्णो।<br>
मनुष्यसामान्यधिया यदीश दृष्टो मया तत्क्षमस्वादिदेव ५०</p>
<p>न वेद्मि सद्भावमहं तवाद्य सद्भावभूतस्य चराचरस्य।<br>
यो वै भवान्कोऽपि नतोऽस्मि तस्मै मनुष्यरूपाय चतुर्भुजाय ५१</p>
<p>देवदेव जगन्नाथ सर्वपापहरो भव।<br>
हेतुमात्रस्त्वहं तत्र त्वयैतदुपसंहृतम् ५२</p>
<p>प्रसीदेश हृषीकेश अक्षौहिण्या दशाष्ट च।<br>
त्वया ग्रस्ता भुवो भूत्यै हेतुभूता हि मद्विधाः ५३</p>
<p>वयमन्ये च गोविन्द नराः क्रीडनकास्तव।<br>
मद्विधैः करणैर्देव करोषि स्थितिपालनम् ५४</p>
<p>यदत्र सदसद्वापि किञ्चिदुच्चारितं मया।<br>
भक्तिमानिति तत्सर्वं क्षन्तव्यं मम केशव ५५</p>
<p>इति विष्णुधर्मेष्वर्जुनस्तवो नाम पञ्चत्रिंशोऽध्यायः।</p>
<h2 id="heading-35"></h2>
<p>अथ षट्त्रिंशोऽध्यायः।<br>
पुलस्त्य उवाच।<br>
एवं स्तुतस्ततः प्राह प्रीतिमांस्तं जनार्दनः।<br>
परिष्वज्य महाबाहुं समाश्वास्य च फाल्गुनम् १</p>
<p>प्रोवाच भगवान्देवः प्रहृष्टेनान्तरात्मना।<br>
यस्त्वां वेत्ति स मां वेत्ति यस्त्वामनु स मामनु।<br>
अभेदेनात्मना वेद्मी त्वामहं पाण्डुनन्दन २</p>
<p>ममांशत्वं महाबाहो जगतः पालनेच्छया।<br>
भुवो भारावतारार्थं पृथक् पार्थ मया कृतम् ३</p>
<p>देवदैत्योरगा यक्षा गन्धर्वाः किन्नराप्सराः।<br>
राक्षसाश्च पिशाचाश्च पशुपक्षिसरीसृपाः ४</p>
<p>वृक्षगुल्मादयः शैलाः सर्वभूतानि चार्जुन।<br>
ममैवांशानि भूतानि विद्धि सर्वाण्यरिन्दम ५</p>
<p>अर्जुन उवाच।<br>
भगवन्सर्वभूतात्मन्सर्वभूतेषु वै भवान्।<br>
परमात्मस्वरूपेण स्थितं वेद्मि तदव्ययम् ६</p>
<p>क्षेत्रेषु येषु येषु त्वं चिन्तनीयो मयाच्युत।<br>
चेतसः प्रणिधानार्थं तन्ममाख्यातुमर्हसि ७</p>
<p>यत्र यत्र च यन्नाम प्रीतये भवतः स्तुतौ।<br>
प्रसादसुमुखो नाथ तन्ममाशेषतो वद ८</p>
<p>भगवानुवाच।<br>
सर्वगः सर्वभूतोऽहं न हि किञ्चिद्मया विना।<br>
चराचरे जगत्यस्मिन्विद्यते कुरुसत्तम ९</p>
<p>तथापि येषु स्थानेषु चिन्तनीयोऽहमर्जुन।<br>
स्तोतव्यो नामभिर्यैस्तु श्रूयतां तद्वदामि ते १०</p>
<p>पुष्करे पुण्डरीकाक्षं गयायां च गदाधरम्।<br>
लोहदण्डे तथा विष्णुं स्तुवंस्तरति दुष्कृतम् ११</p>
<p>क्ष्वामाच्ये कुमारं नेपाले लोकभावनम्।<br>
राघवं चित्रकूटे तु प्रभासे दैत्यसूदनम्।<br>
वृन्दावने च गोविन्दं मा स्तुवन्पुण्यभाग्भवेत् १२</p>
<p>मन्दोदपाने वैकुण्ठं माहन्त्रे चाच्युतं विभुम्।<br>
जयं जयन्त्यां तद्वच्च जयन्तं हस्तिनापुरे।<br>
वाराहं कर्दमाले तु काश्मीरे चक्रपाणिनम् १३</p>
<p>जनार्दनं च कुब्जाम्रे मथुरायां च केशवम्।<br>
कुब्जके श्रीधरं तद्वद्गङ्गाद्वारे सुरोत्तमम् १४</p>
<p>शालग्रामे महायोगिं हरिं गोवर्धनाचले।<br>
पिण्डारके चतुर्बाहुं शङ्खोद्धारे च शङ्खिनम् १५</p>
<p>वामनं च कुरुक्षेत्रे यमुनायां त्रिविक्रमम्।<br>
वनमालं च किष्किन्धाआं देवं रैवतके द्विज।<br>
काशीजले महायोगं देवं चामिततेजसम्।<br>
वैशाखयूपे अजितं विरजायां विप्रक्षयम्।<br>
विश्वेश्वरं तथा शोणे कपिलं पूर्वसागरे १६</p>
<p>श्वेतद्वीपपतिं चापि गङ्गासागरसङ्गमे।<br>
भूधरं देविकानद्यां प्रयागे चैव माधवम् १७</p>
<p>नरनारायणाख्यं च तथा बदरिकाश्रमे।<br>
समुद्रेदक्षिणे स्तव्यं पद्मनाभेति फाल्गुन १८</p>
<p>द्वारकायां तथा कृष्णं स्तुवंस्तरति दुर्गतिम्।<br>
रामं नाम महेन्द्राद्रौहृषीकेशं तथार्बुदे १९</p>
<p>अश्वतीर्थे हयग्रीवं विश्वरूपं हिमाचले।<br>
नृसिंहं कृतसौचे च विपाशायां द्विजप्रियम् २०</p>
<p>नैमिषे यज्ञपुरुषं जम्बूमार्गे तथाच्युतम्।<br>
अनन्तं सैन्धवारण्ये दण्डके शाङ्गधारिणम् २१</p>
<p>उत्पलावर्तके शौरिं नर्मदायां श्रियः पतिम्।<br>
दामोदरं रैवतके नन्दायां जलशायिनम् २२</p>
<p>सर्वयोगेश्वरं चैव सिन्धुसागरसङ्गमे।<br>
सह्याद्रौदेवदेवेशं वैकुण्ठं मागधे वने २३</p>
<p>सर्वपापहरं विन्ध्ये उड्रेषु पुरुषोत्तमम्।<br>
हृदये चापि कौन्तेय परमात्मानमात्मनः २४</p>
<p>वटे वटे वैश्रवणं चत्वरे चत्वरे शिवम्।<br>
पर्वते पर्वते रामं सर्वत्र मधुसूदनम् २५</p>
<p>नरं भूमौ तथा व्योम्नि कौन्तेय गरुडध्वजम्।<br>
वासुदेवं च सर्वत्र संस्मरञ्ज्योतिषां पतिम् २६</p>
<p>अर्चयन्प्रणमंस्तु त्वं संस्मरंश्च धनञ्जय।<br>
एतेष्वेतानि नामानि नरः पापैः प्रमुच्यते २७</p>
<p>स्थानेष्वेतेषु मन्नाम्नामेतेषां प्रीणनं नरः।<br>
द्विजानां प्रीणनं कृत्वा स्वर्गलोकेऽभिजायते २८</p>
<p>नामान्येतानि कौन्तेय स्थानान्येतानि चात्मवान्।<br>
जयं वै पञ्चपञ्चाशत्त्रिसन्ध्यं मत्परायणः २९</p>
<p>त्रीणि जन्मानि यत्पापमवस्थात्रितये कृतम्।<br>
तत्क्षालयत्यसन्दिग्धं जायते च सतां कुले ३०</p>
<p>द्विष्कालं वा जपन्नेव दिवारात्रौ च यत्कृतम्।<br>
तस्माद्विमुच्यते पापात्सद्भावपरमो नरः ३१</p>
<p>जप्तान्येतानि कौन्तेय सकृच्छ्रद्धासमन्वितम्।<br>
मोचयन्ते नरं पापाद्यत्तत्रैव दिने कृतम् ३२</p>
<p>धन्यं यशस्यमायुष्यं जयं कुरु कुलोद्वह।<br>
ग्रहानुकूलतां चैव करोत्याशु न संशयः ३३</p>
<p>उपोषितो मत्परमः स्थानेष्वेतेषु मानवः।<br>
कृतायतनवासश्च प्राप्नोत्यभिमतं फलम् ३४</p>
<p>उत्क्रान्तिरप्यशेषेषु स्थानेष्वेतेषु शस्यते।<br>
अन्यस्थानाच्छतगुणमेतेष्वनशनादिकम् ३५</p>
<p>यस्तु मत्परमः कालं करोत्येतेषु मानवः।<br>
देवानामपि पूज्योऽसौ मम लोके महीयते ३६</p>
<p>इति विष्णुधर्मेषु पञ्चपञ्चाशन्नामानि।</p>
<h2 id="heading-36"></h2>
<p>अथ सप्तत्रिंशोऽध्यायः।<br>
दाल्भ्य उवाच।<br>
यन्न तापाय वै पुंसां भवत्यामुष्मिकं कृतम्।<br>
तापाय यच्च भवति तदाचक्ष्व महामुने १</p>
<p>उपवासप्रभावं च कृष्णाराधनकाङ्क्षिणः।<br>
कथयेह मम ब्रह्मन्न च तृप्यामि कथ्यते २</p>
<p>पुलस्त्य उवाच।<br>
श्रूयतां दाल्भ्य यत्पृष्टाः कौतुकाद्भवता वयम्।<br>
आमुष्मिकं न तापाय यच्च तापाय जायते ३</p>
<p>उपोषितप्रभावं च कृष्णाराधनकाङ्क्षिणः।<br>
कथयामि यथावृत्तं पूर्वमेव महामते ४</p>
<p>वैदिशं नाम नगरं प्रख्यातमिह सत्तम।<br>
तत्र वैश्योऽभवत्पूर्वं वीरभद्रइति श्रुतः ५</p>
<p>भार्याजामाऋदुहितृपुत्रपौत्रस्नुषान्वितः।<br>
प्रभूतभृत्यवर्गश्च बहुव्यापारकारकः ६</p>
<p>पुत्रपौत्रादिभरणव्यासक्तमतिरेव च।<br>
परलोकं प्रति मतिस्तस्य चात्यन्तदुर्मुखा ७</p>
<p>चकारानुदिनं सोऽथ न्यायान्यायैर्धनार्जनम्।<br>
सर्वत्रान्यत्र निःस्नेहः परस्वे चातितर्षुलः ८</p>
<p>न जुहोत्युदिते काले न ददात्यतितृष्णया।<br>
बभूव चोद्यमस्तस्य पुत्रादिभरणे परः ९</p>
<p>नित्यनैमित्तिकानां च हानिं चक्रे स्वकर्मणाम्।<br>
तृष्णाभिभूतो विप्रर्षे स्ववर्गभरणाधृतः १०</p>
<p>कालेन गच्छता सोऽथ मृतो विन्ध्याटवीतटे।<br>
यातनादेहभृत्प्रेतो ग्रीष्मकालेऽभवन्मुने ११</p>
<p>तं ददर्श महाभागो दिव्यज्ञानसमन्वितः।<br>
वेदवेदान्तविद्विद्वान्पिपीतो नाम वै द्विजः १२</p>
<p>भास्करस्यांशुभिर्दीप्तैर्दह्यन्तमनिवारणैः।<br>
प्रतप्तवालुकामध्ये तृषा चात्यन्तपीडितम् १३</p>
<p>क्षुत्क्षामकण्ठं शुष्कास्यं स्तब्धोद्वृत्तविलोचनम्।<br>
निष्क्रान्तजिह्वमङ्गेषु विस्फोटैः सर्वतश्चितम् १४</p>
<p>निश्वासायासखेदेन विरलास्यमनादरम्।<br>
श्रान्तं मक्षिकयाकीर्णं दुर्दग्धं चातिदारुणम्।<br>
निजेन कर्मणा बद्धमसमर्थं पलायने १५</p>
<p>तं तादृशमथो दृष्ट्वा गार्दभेयो महामुनिः।<br>
पिपीतः प्राह विप्रर्षिः कारुण्यस्तिमितं वचः १६</p>
<p>जानन्नपि तथा प्राप्तं तदनुष्ठानजं फलम्।<br>
जन्तोस्तस्योपकाराय सर्वतो ह्लादयन्निव १७</p>
<p>पिपीत उवाच।<br>
अधः सूर्यांशुभिस्तप्तैर्बहुभिर्यानपांसुभिः।<br>
उपर्यर्ककरैरुग्रैस्तृषा चार्तस्तथा क्षुधा १८</p>
<p>अन्यैस्तथाधिभिर्घोरैरविषह्यैरवारणैः।<br>
कथयेह यथातत्त्वमेकाकी दह्यसे कथम् १९</p>
<p>पुलस्त्य उवाच।<br>
तस्यैतद्वचनं श्रुत्वा पिपीतस्य सवेदनम्।<br>
यातनास्थ उवाचेदं कृच्छ्रादुच्छ्वास्य मस्तकम् २०</p>
<p>वीरभद्रउवाच।<br>
ब्रह्मन्नालोचितं पूर्वं कथमन्ते भविष्यति।<br>
अशाश्वते शाश्वतधीस्तेन दह्यामि दुर्मतिः २१</p>
<p>धनापणगृहक्षेत्रपुत्रदारहिते रतः।<br>
नात्मनोऽहं हितारम्भी तेन दह्यामि दुर्मतिः २२</p>
<p>इदं करिष्ये कृत्वेदं करिष्याम्यपरं त्विदम्।<br>
इतीच्छाशतसरोऽहं तेन दह्यामि दुर्मतिः २३</p>
<p>जुहोमि यदि तन्नास्ति ददामि यदि सीदति।<br>
कुटुम्बमिति मूढोऽहं तेन दह्यामि दुर्मतिः २४</p>
<p>शीतोष्णवर्षाभिभवं लोभात्सोडः मयाशुभम्।<br>
तदेव हि न धर्मार्थं तेन दह्यामि दुर्मतिः २५</p>
<p>पितृदेवमनुष्याणामदत्त्वापोषिता हि ये।<br>
तेऽन्यत्र क्वापि वर्तन्ते दह्याम्येकोऽत्र दुर्मतिः २६</p>
<p>पुत्रभृत्यकलत्रेषु मम त्वादृतमानसः।<br>
कृत्वा कर्माण्यसाधूनि दह्याम्येकोऽत्र दुर्मतिः २७</p>
<p>मृते मयि धने तस्मिन्नन्यायोपार्जिते मया।<br>
नूनं ममेति वर्तन्ते दह्याम्येकोऽत्र दुर्मतिः २८</p>
<p>न हि नः पूजिता गेहान्निर्गता द्विजसत्तमाः।<br>
स्ववर्गहितकामस्य तेन दह्याम्यहर्निशम् २९</p>
<p>यन्मे न पूजिता देवाः कुटुम्बं पोषीतं परम्।<br>
एकाकी तेन दह्यामि ये पुष्टास्तेऽन्यतो गताः ३०</p>
<p>नित्यनैमित्तिकं कर्म कृते येषां न म कृतम्।<br>
एकाकी तेन दह्यामि तैर्मन्ये क्वापि रम्यते ३१</p>
<p>यन्मे परिजनस्यार्थे कृतं कर्म शुभाशुभम्।<br>
एकाकी तेन दह्यामि गतास्ते फलभोगिनः ३२</p>
<p>दाराः पुत्राश्च भृत्याश्च पापव्याप्त्या मयैधिताः।<br>
एकाकी तेन दह्यामि गतास्ते फलभोगिनः ३३</p>
<p>पुत्रदारादिभृत्यार्थे मयान्यायार्थसञ्चयाः।<br>
कृतास्तेनात्र दह्यामि भुञ्जतेऽप्यन्यतो गताः ३४</p>
<p>कृतं पापं मया भुक्तमन्यैस्तत्कर्मसञ्चितम्।<br>
दह्याम्येकोऽहमत्यन्तं त्यक्तस्तैः फलभोगिभिः ३५</p>
<p>यन्ममत्वाभिभूतेन मया धनमुपार्जितम्।<br>
अन्यस्य तेऽद्य कस्यापि केवलं मम दुष्कृतम् ३६</p>
<p>अन्तर्दुःखेन दग्धोऽन्तर्बहिर्दह्यामि भानुना।<br>
नान्तर्दुःखं न वा भानुः पापमेव द्विधा स्थितम् ३७</p>
<p>कञ्चित्कर्मसमुद्धारं पश्यस्यसुखसागरात्।<br>
मम येनाहमाह्लादमाप्नुयां मुनिसत्तम ३८</p>
<p>पिपीत उवाच।<br>
अल्पकालिकमुद्धारं तव पश्याम्यसंशयम्।<br>
प्रक्षीणप्रायमेतत्ते सुकृतं चास्ति ते परम् ३९</p>
<p>अतीते दशमे जन्मन्यच्युताराधनेच्छया।<br>
सुकर्मजयदां भद्रद्वादशीं त्वमुपोषितः ४०</p>
<p>तव तस्याः प्रभावेण पापमत्यन्तदुर्जयम्।<br>
अल्पैरहोभिः सङ्क्षीणं नवपात्रे यथा जलम् ४१</p>
<p>यदन्यः क्षपयेद्वर्षैस्तद्दिनैर्भवतः क्षयम्।<br>
गतं पापमयं तस्याः प्रभावोऽत्यन्तदुर्लभः ४२</p>
<p>शमं पापस्य कुरुते जयं सुकृतकर्मणः।<br>
सत्कर्मजयदा ह्येषा ततो वै द्वादशी स्मृता ४३</p>
<p>यच्चैतद्वेदनार्तेन भवता परिदेवितम्।<br>
तत्तथा नात्र सन्देहो ममता पापहेतुकी ४४</p>
<p>पापमत्र कृतं प्रेत्य भद्रतापाय जायते।<br>
आह्लादाय तथा पुण्यमिह पुण्यकृतां नृणाम् ४५</p>
<p>पुलस्त्य उवाच।<br>
वीरभद्रंसमाश्वास्य ययावित्थं महामुनिः।<br>
सोऽप्यल्पेनैव कालेन ततो मोक्षमवाप्तवान् ४६</p>
<p>एवं दाल्भ्य परे लोके यदत्रासुकृतं कृतम्।<br>
तत्तापाय सुखायोक्तं यदत्रैव शुभं कृतम् ४७</p>
<p>उपवासप्रभावश्च कथितस्ते महामुने।<br>
येनाल्पैरेव दिवसैर्भूरि पापं क्षयं गतम् ४८</p>
<p>तस्मान्नरेण पुण्याय पतितव्यं न पातके।<br>
उपवासाश्च कर्तव्याः सदैवात्महितैषिणा ४९</p>
<p>इति विष्णुधर्मेषु वीरभद्रगीता सुकृतद्वादशीप्रभावः।</p>
<h2 id="heading-37"></h2>
<p>अथाष्टात्रिंशोऽध्यायः।<br>
दाल्भ्य उवाच।<br>
संसारासारतां ज्ञात्वा विषयांश्चातितर्षुलान्।<br>
कर्तव्यं यन्महाभाग पुरुषेण तदुच्यताम् १</p>
<p>पुलस्त्य उवाच।<br>
संसारासारतां ज्ञात्वा विषयांश्चातितर्षुलान्।<br>
गृद्धिस्तेष्वेव सन्त्याज्या तत्त्यागो गुणवान्नृणाम् २</p>
<p>येषामब्दसहस्राणां सहस्रैरपि नो नरः।<br>
भोगात्तृप्तिं समाप्नोति कस्तैर्भोगैर्विरज्यते ३</p>
<p>यावतो वाञ्छते भोगानहन्यहनि मानवः।<br>
तेषां सहस्रभागेऽपि दाल्भ्य प्राप्तिं न विन्दति ४</p>
<p>अथ चेत्तनवाप्नोति सहस्रगुणितान्नरः।<br>
तथाप्यतृप्त एवान्तमन्तकाले गमिष्यति ५</p>
<p>तृप्तये ये न सम्प्राप्ताः प्राप्यन्ते ये न वाञ्छिताः।<br>
बुद्धिमानिन्द्रियार्थेषु तेष्वसङ्गी सदा भवेत् ६</p>
<p>येषां तृप्तिर्न भोगेन त्यागश्चैवोपकारकः।<br>
उपोषितविधानेन भोगान्त्यागस्ततो वरः ७</p>
<p>कृच्छ्रचान्द्रायणादीनि नरैस्तस्मान्मुमुक्षुभिः।<br>
निष्कामैर्दाल्भ्य कार्याणि फलाय च फलेप्सुभिः ८</p>
<p>अत्राप्युदाहरन्तीमं मुनयो मुनिसत्तम।<br>
दस्राभ्यां सह संवादमैलस्य च महात्मनः ९</p>
<p>ऐलः पुरूरवाः पूर्वं बभूव मनुजेश्वरः।<br>
चकमे यं महाभागमुर्वशी सुरसुन्दरी १०</p>
<p>सन्त्यज्य त्रिदशावासं रूपौदार्यगुणान्वितम्।<br>
भेजे तमुर्वशी दाल्भ्य बुधस्य तनयं नृपम् ११</p>
<p>नासत्यदस्रौ रूपेण देवानामधिकौ ततः।<br>
उर्वशीलोभनं तस्य रूपं द्रष्टुं समुत्सुकौ १२</p>
<p>प्रतिष्ठानं पुरं तस्य बुधपुत्रस्य धीमतः।<br>
जग्मतुः सुमहाभागौ तस्य द्वास्थमथोचतुः १३</p>
<p>अश्विनावूचतुः।<br>
क्षत्तोऽस्मद्वचनादैलं ब्रूहि त्वं वसुधाधिपम्।<br>
द्रष्टुं तवाश्विनौ प्राप्तौ रूपसम्पद्गुणं नृप।<br>
तदेह्यत्र महाभाग इहास्मान्सम्प्रवेशय १४</p>
<p>आश्चर्यभूतं लोकेषु उर्वशीलोभनं वपुः।<br>
तत्कौतुकं न कुरुते कस्य पार्थिवपुङ्गव १५</p>
<p>पुलस्त्य उवाच।<br>
आवां समागतौ तस्मात्त्वां द्रष्टुं मनुजोत्तम।<br>
द्वास्थस्तथेति तावाह प्रविवेश च सत्वरम्।<br>
आचचक्षे च तद्राज्ञे नासत्यवचनं द्विज १६</p>
<p>तच्छ्रुत्वा वचनं राजा द्वास्थमाह मुहूर्तकम्।<br>
विलम्ब्यतां महाभागौ तौ ब्रूहि वचनान्मम १७</p>
<p>व्यायामतैलसंसर्गमलिनो न विभूषितः।<br>
प्रसाधनं च कृत्वाहं निष्क्रमामि त्वरान्वितः १८</p>
<p>पुलस्त्य उवाच।<br>
निष्क्रम्य स ततो द्वास्थो यथोक्तं भूभृतखिलम्।<br>
समाचष्ट ततो दाल्भ्य तौ च भूयस्तमूचतुः १९</p>
<p>अश्विनावूचतुः।<br>
अप्रसाधितमेवाशु भवन्तं वसुधाधिप।<br>
पश्यावस्तव भूयोऽपि त्वां द्रक्ष्यावः प्रसाधितम् २०</p>
<p>पुलस्त्य उवाच।<br>
इत्युक्तो निर्गतस्तूर्णं भवनादवनीपतिः।<br>
तैलाभ्यक्ततनुर्दाल्भ्य व्यायामपरिधानधृक् २१</p>
<p>स प्रणामं तयोः कृत्वा किञ्चिन्नतशिरा नृपः।<br>
प्रोवाच यन्मया कार्यं भवतोस्तदिहोच्यताम् २२</p>
<p>सप्तद्वीपवती पृथ्वी पुत्रदारबलं धनम्।<br>
यच्चान्यदपि तत्सर्वं युवयोर्मे निवेदितम् २३</p>
<p>पुलस्त्य उवाच।<br>
इत्युदाहृतमाकर्ण्य नृपतेरश्विनावपि।<br>
अङ्गोपाङ्गादिकं सर्वं शनकैस्तावपश्यताम् २४</p>
<p>शिरोललाटबाहुं सनयनादिविलोकनम्।<br>
कृत्वा च तं महीपालमूचतुस्ताविदं सुरौ २५</p>
<p>प्रविश्य स्नाहि भूपाल यथार्थैश्च विभूषणैः।<br>
विभूषितं तु भूयस्त्वां द्रक्ष्यावोऽवां नरेश्वर २६</p>
<p>पुलस्त्य उवाच।<br>
तथेति चोक्त्वा स नृपः प्रविवेश महामुने।<br>
चक्रे च सकलं सम्यक् स्नात्वा देहप्रसाधनम् २७</p>
<p>स्नातोऽनुलिप्तः स्रग्धारी सुवस्त्रः सुविभूषितः।<br>
नासत्यदस्रयोः पार्श्वमियाय वसुधाधिपः २८</p>
<p>भूयोऽपि तौ यथा पूर्वमङ्गोपाङ्गविलोकनम्।<br>
चक्रतुर्नृपतेस्तस्य स्मितभिन्नौष्ठसम्पुटौ २९</p>
<p>तौ सहासौ समालक्ष्य स तदा वसुधाधिपः।<br>
हासस्य कारणं देवभिषजौ तावपृच्छत ३०</p>
<p>पृच्छन्तं न ततो दाल्भ्य नृपतिं हास्यकारणम्।<br>
यदूचतुर्महाभागौ तच्छृणुष्व वदामि ते ३१</p>
<p>अश्विनावूचतुः।<br>
शृणु भूपाल सकलं हासकारणमावयोः।<br>
युष्मद्दर्शनसम्भूतं क्षणापचयहेतुकम् ३२</p>
<p>अस्नातस्याभवद्भूप यादृशी ते सुरूपता।<br>
साम्प्रतं तादृशी नेयं भूषितस्यापि भूषणैः ३३</p>
<p>स्नातः स्रग्दामधारी त्वं स्वनुलिप्तः सुभूषितः।<br>
तथाप्यस्नात एव प्राच्छोभनोऽभून्न साम्प्रतम् ३४</p>
<p>राजोवाच।<br>
किन्तु तत्कारणं येन व्यायाममलिनाम्बरः।<br>
शोभनोऽहमभूत्पूर्वमिदानीं न विभूषितः ३५</p>
<p>अश्विनावूचतुः।<br>
दिव्येन चक्षुषा भूप कालस्यास्य च तस्य च।<br>
वयःपरिणतिं सूक्ष्मां पश्यावोऽपचयप्रदाम् ३६</p>
<p>यथा हि नाडिका पूर्णा गलत्यविरतं नृप।<br>
नॄणां परिणतस्तद्वच्छरीरग्रहणादनु ३७</p>
<p>जन्मतोऽनन्तरं बाल्यं पौगण्डत्वं ततः परम्।<br>
यौवनं मध्यदेहित्वं वार्द्धकं च जरा नृणाम्।<br>
स्थूलदृष्ट्या तु पश्यन्ति न तु ते सूक्ष्मदर्शिनः ३८</p>
<p>निमेषशतभागस्य सहस्रांशः क्षणो नृप।<br>
तस्याप्ययुतभागांशो भवत्यपचयो नृणाम् ३९</p>
<p>सूक्ष्मातिसूक्ष्मापचयी भवत्येष पुमान्नृप।<br>
परिणामं क्रमाद्याति तृप्तिं वारि पिबन्निव ४०</p>
<p>तदहर्जातबाल्यस्य बालस्यापचयो हि सः।<br>
प्रतिक्षणांशया वृद्धिर्बालत्वं हीयते तया ४१</p>
<p>पौगण्डे यौवने चैव वार्द्धके च महामते।<br>
हानिक्रमः स एवोक्तो यो बाल्ये कथितस्तव ४२</p>
<p>कान्तिर्या नृप बालस्य पोगण्डस्य हि सा कुतः।<br>
तत्कान्तिसौकुमार्याद्यैः शून्यमेव हि यौवनम् ४३</p>
<p>कान्त्यादिसम्पदो हानिः परमा नृप वार्द्धके।<br>
तत्राप्यनुक्षणं हानिर्हानिरा मृत्युतो नृप ४४</p>
<p>एवं प्रतिक्षणांशांशो नॄणामपचयप्रदः।<br>
कुर्वतः किमु कालस्ते महास्नानप्रसाधनम् ४५</p>
<p>अस्मद्दृष्टो भवान्यावत्प्रविष्टो निजमन्दिरम्।<br>
तावद्धानिमनुप्राप्तः किमु यामार्धसंस्थितः ४६</p>
<p>यादृशोऽद्य भवांस्तादृक् त्वं न रूपी नरेश्वर।<br>
परश्वः शस्तनं नैव चतुर्थेऽह्नि च तन्मयः ४७</p>
<p>एवं समस्तभूतानि स्थावराणि चराणि च।<br>
प्रतिक्षणांशापचयं प्राप्नुवन्ति महीतले ४८</p>
<p>तस्मान्न कौतुकं कार्यं भवता तु नरेश्वर।<br>
यत्ते रूपमभूत्पूर्वमप्रसाधितशोभनम् ४९</p>
<p>पुलस्त्य उवाच।<br>
राजा पुरूरवा भूयः श्रुत्वा वाक्यमिदं तयोः।<br>
चिन्तयित्वा वचः प्राह संवेगोत्कम्पिमानसः ५०</p>
<p>राजोवाच।<br>
अहो भवद्भ्यां कथितमनवस्थितसंस्थितम्।<br>
स्वरूपं जगतो देवौ येन त्रस्तोऽस्मि साम्प्रतम् ५१</p>
<p>अज्ञानतिमिरान्धानां मद्विधानां भवद्विधाः।<br>
प्रदीपभूताः सन्देहो विद्यते नात्र कश्चन ५२</p>
<p>सदापचयदोषेण दुष्टकायैः सुरोत्तमौ।<br>
यत्कार्यं पुरुषैस्तच्च कथ्यतां हितकाम्यया ५३</p>
<p>अश्विनावूचतुः।<br>
अतिमूढोऽध्रुवे काये सदापचयधर्मिणि।<br>
नरस्तदुपभोग्यानि ध्रुवाणि परिमार्गति ५४</p>
<p>आसनं शयनं यानं परिधानं गृहादिकम्।<br>
वाञ्छत्यहोऽतिमोहेन सुस्थिरं स्वयमस्थिरः ५५</p>
<p>मूढोऽध्रुवं ध्रुवमतिः किमात्मानं न बुध्यते।<br>
बाल्यात्पौगण्डतां गत्वा यः पुनर्यौवनं गतः ५६</p>
<p>भुवः शैलं समारूढः समारूढस्ततो द्रुमम्।<br>
आरोहणं स किमन्यदृक्षभीतः करिष्यति ५७</p>
<p>बाल्यात्पौगण्डतां यातो यौवनाद्वृद्धतां गतः।<br>
वयोऽवस्था ततः कान्या यद्भोगाय स्थिरेच्छकः ५८</p>
<p>तस्मादेतन्मनुष्येण विचार्यात्महितैषिणा।<br>
श्रेयस्यामुष्मिके यत्नः कर्तव्योऽहर्निशं नृप ५९</p>
<p>भोगेष्वसक्तिः सततं तथैवात्मावलोकनम्।<br>
श्रेयः परं मनुष्याणां कपिलः प्राह पार्थिवः ६०</p>
<p>सर्वत्र समदर्शित्वं निर्ममत्वमसङ्गिता।<br>
श्रेयः परं मनुष्याणां प्राह पञ्चशिखो मुनिः ६१</p>
<p>आगर्भजन्मबाल्यादिवयोऽवस्थादिवेदनम्।<br>
श्रेयः परं मनुष्याणामङ्गारिष्ठोऽब्रवीन्नृपः ६२</p>
<p>अध्यात्मिकादिदुःखानामत्यन्तादिप्रतिक्रिया।<br>
श्रेयः परं मनुष्याणां जनको ह्याह मोक्षवित् ६३</p>
<p>अभिन्नयोर्भेदकरः प्रत्ययो यः परात्मनोः।<br>
हिरण्यगर्भस्तच्छान्तिं श्रेयः परममब्रवीत् ६४</p>
<p>कर्तव्यमिति यत्कर्म ऋग्यजुःसामसञ्ज्ञितम्।<br>
क्रियते तत्परं श्रेयो जैगीषव्योऽब्रवीन्मुनिः ६५</p>
<p>हानिं सर्वविधित्सानामात्मनः सुखहेतुकीम्।<br>
श्रेयः परं मनुष्याणां देवलोऽप्याह तत्त्ववित् ६६</p>
<p>यद्यत्त्यजति कामानां तत्सुखस्याभिपूर्यते।<br>
एतदेव परं श्रेयो विज्ञानं हितकामिनाम् ६७</p>
<p>कामानुसारी पुरुषः कामाननु विनश्यति।<br>
अश्रेयसं परं चैतद्यद्भूपालातिकामिता ६८</p>
<p>एवं विज्ञाततत्त्वार्थः सनको योगिनां वरः।<br>
नरेन्द्रप्राह विप्राणां परमार्थपरम्परम् ६९</p>
<p>क्रियाकलापफलदमृग्यजुःसामसञ्ज्ञितम्।<br>
अमुष्मिन्मध्यमं श्रेयः प्राहुः सप्त र्षयो नृप ७०</p>
<p>इहैव फलदं काम्यं कर्म यत्क्रियते नरैः।<br>
तदाहुरपरं श्रेयो ऋचीकच्यवनादयः ७१</p>
<p>द्वे कर्मणी नरश्रेष्ठ ब्रह्मणा समुदाहृते।<br>
प्रवृत्ताख्यं निवृत्तं च स्वर्गमुक्तिफले हि ते ७२</p>
<p>प्रवृत्तमपि मोक्षाय कर्म पार्थिव जायते।<br>
कर्म स्वरूपतो भ्रष्टमनाकाङ्क्ष्य फलं कृतम् ७३</p>
<p>सामान्यं चापरं श्रेयः सर्ववर्णाश्रमेषु यत्।<br>
तच्छृणुष्व महीपाल वदतो मम तत्त्वतः ७४</p>
<p>सत्यं वक्तव्यं नित्यं मैत्रेण भाव्यं।<br>
कार्यं च त्याज्यं नित्यमायासकारि।<br>
लोकेऽमुष्मिन्यद्धितं च तथास्मिंस्।<br>
तस्मिन्नात्मा योजनीयोऽनुधीरैः ७५</p>
<p>तीर्थस्नानैः सोपवासैरजस्रं पात्रे दानैर्होमजापैश्च नित्यम्।<br>
शुद्धिर्नेयो देवताभ्यर्चनैश्च शुद्धोऽप्यात्मा सङ्गदोषादशुद्धः ७६</p>
<p>शुद्धं वस्त्रं सङ्गदोषादशुद्धं।<br>
भूयः शुद्धिं शोध्यमानं पर्याति।<br>
एतज्ज्ञात्वा न प्रमादो मनुष्यैः।<br>
शुद्धे ह्यात्मन्यात्मविद्भिर्विधेयः ७७</p>
<p>पुलस्त्य उवाच।<br>
इत्युक्त्वा तौ नरेन्द्रंतौ तेन चार्घ्यादिना पृथक्।<br>
सम्यक् सम्पूजितौ यातौ नाक पृष्ठमथाश्विनौ ७८</p>
<p>स चाप्यनित्यतामेवमवगम्य नरेश्वरः।<br>
निष्कामोऽनुदिनमेव अवगम्य नरेश्वरः।<br>
निष्कामोऽनुदिनं यज्ञैरियाज पुरुषोत्तमम् ७९</p>
<p>भोगासङ्गि मनो दाल्भ्य यदासीत्तस्य भूपतेः।<br>
तदेव भगवद्ध्यानपरं चक्रे महामुने ८०</p>
<p>तत्याजार्थेषु ममतामहङ्कारं तथात्मनि।<br>
समतां सर्वभूतेषु सम्प्राप पृथिवीपतिः ८१</p>
<p>यस्यात्मन्यपि विप्रर्षे नाहम्मानोऽस्ति कुत्रचित्।<br>
मदावलेपो पूपादौ तस्य स्यादिति का कथा ८२</p>
<p>एवं दाल्भ्य मनुष्येण समतामनुतिष्ठता।<br>
सर्वभोगेषु सन्त्याज्यो ध्येयश्च पुरुषोत्तमः ८३</p>
<p>कुत्र तिष्ठति गोविन्दो बाह्यनिवृतचेतसि।<br>
तस्मान्निःसङ्गचित्तेन शक्यश्चिन्तयितुं हरिः ८४</p>
<p>प्रीतिद्वेषादयस्त्यक्त्वा महर्षे यस्य चेतसा।<br>
प्रियातिथिस्तद्धृदये विष्णुर्मोक्षफलप्रदः ८५</p>
<p>इति विष्णुधर्मेष्वश्विनपुरूरवसंवादः।</p>
<h2 id="heading-38"></h2>
<p>अथैकोनचत्वारिंशोऽध्यायः।<br>
दाल्भ्य उवाच।<br>
कार्यारम्भेषु सर्वेषु दुःस्वप्नेषु च सत्तम।<br>
अमङ्गल्येषु सर्वेषु यज्जप्तव्यं तदुच्यताम् १</p>
<p>येनारम्भाश्च सिद्ध्यन्ति दुःस्वप्नं चोपशाम्यति।<br>
अमङ्गलानां सर्वेषां प्रतिघातश्च जायते २</p>
<p>पुलस्त्य उवाच।<br>
जनार्दनं भूतपतिं जगद्गुरुं।<br>
स्मरन्मनुष्यः सततं महामुने।<br>
दुष्टान्यशेषाण्यपहन्ति साधयत्य्।<br>
अशेषकार्याणि तथा यदीच्छति ३</p>
<p>शृणुष्व चान्यद्वदतो ममाखिलं वदामि यत्ते द्विजवर्य मङ्गलम्।<br>
सर्वार्थसिद्धिं प्रददाति यः सदा निहन्त्यशेषाणि च पातकानि ४</p>
<p>प्रतिष्ठितं यत्र जगच्चराचरं जगच्च यो यो जगतश्च हेतुः।<br>
जगच्च पात्यत्ति च यः स सर्वदा ममास्तु मङ्गल्यविवृद्दये हरिः ५</p>
<p>व्योमाम्बुवाय्वग्निमहीस्वरूपैर्विस्तारवान्योऽणुतरोऽणुभागात्।<br>
स स्थूलसूक्ष्मः सततं सुरेश्वरोममास्तु मङ्गल्यविवृद्धये हरिः ६</p>
<p>यस्मात्परस्तात्पुरुषादनन्ताद्।<br>
अनादिमध्यादखिलं न किञ्चित्।<br>
स हेतुहेतुः परमेश्वरेश्वरो।<br>
ममास्तु मङ्गल्यविवृद्धये हरिः ७</p>
<p>हिरण्यगर्भाच्युतरुद्ररूपी।<br>
सृजत्यशेषं परिपाति हन्ति।<br>
गुणाश्रयी यो भगवान्स सर्वदा।<br>
ममास्तु मङ्गल्यविवृद्धये हरिः ८</p>
<p>परः सुराणां परमोऽसुराणां।<br>
परो मुनीनां परमो यतीनाम्।<br>
परः समस्तस्य च यः स देवो।<br>
ममास्तु मङ्गल्यविवृद्धये हरिः ९</p>
<p>ध्यातो यतीनामपकल्मषैर्यो।<br>
ददाति मुक्तिं परमेश्वरेश्वरः।<br>
मनोभिराद्यः पुरुषः स सर्वदा।<br>
ममास्तु मङ्गल्यविवृद्धये हरिः १०</p>
<p>सुरेन्द्रवैवस्वतवित्तपाम्बुपस्वरूपरूपी परिपाति यो जगत्।<br>
स शुद्धसत्त्वः परमेश्वरेश्वरो।<br>
ममास्तु मङ्गल्यविवृद्धये हरिः ११</p>
<p>यन्नामकीर्तनतो विमुच्यते।<br>
अनेकजन्मार्जितपापसञ्चयैः।<br>
पापेन्धनाग्निः स सदैव निर्मलो।<br>
ममास्तु मङ्गल्यविवृद्धये हरिः १२</p>
<p>येनोद्धृतेयं धरणी रसातलाद्।<br>
अशेषसत्त्वस्थितिकारणादिदम्।<br>
बिभर्ति विश्वं जगतः स मूलवान्।<br>
ममास्तु मङ्गल्यविवृद्धये हरिः १३</p>
<p>पादेषु वेदा जठरे चराचरं।<br>
रोमस्वशेषा मुनयो मुखे मखाः।<br>
यस्येश्वरेशस्य स सर्वदा प्रभुर्।<br>
ममास्तु मङ्गल्यविवृद्धये हरिः १४</p>
<p>समस्तयज्ञाङ्गमयं वपुर्विभोर्।<br>
यस्याङ्गमीशेश्वरसंस्तुतस्य।<br>
वराहरूपो भगवान्स सर्वदा।<br>
ममास्तु मङ्गल्यविवृद्धये हरिः १५</p>
<p>विक्षोभ्य सर्वोदधितोयसम्पदं।<br>
दधार धात्रीं जगतश्च योद्भवः।<br>
यज्ञेश्वरो यज्ञपुमान्स सर्वदा।<br>
ममास्तु मङ्गल्यविवृद्धये हरिः १६</p>
<p>पातालमूलेश्वरभोगिसंहतौ।<br>
विन्यस्य पादौ पृथिवीं च बिभ्रतः।<br>
यस्योपमानं न बभूव सोऽच्युतो।<br>
ममास्तु मङ्गल्यविवृद्धये हरिः १७</p>
<p>विघर्घरं यस्य च बृंहतो मुहुः।<br>
सनन्दनाद्यैर्जनलोकसंस्थितैः।<br>
श्रुतं जयेत्युक्तिपरैः स सर्वदा।<br>
ममास्तु मङ्गल्यविवृद्धये हरिः १८</p>
<p>एकार्णवाद्यस्य महीयसो महीम्।<br>
आदाय वेगेन समुत्पतिष्यतः।<br>
नुतं वपुर्योगिवरैः स सर्वदा।<br>
ममास्तु मङ्गल्यविवृद्धये हरिः १९</p>
<p>हतो हिरण्याक्षमहासुरः पुरा।<br>
पुराणपुंसा परमेण येन।<br>
वराहरूपः स पतिः प्रजापतेर्।<br>
ममास्तु मङ्गल्यविवृद्धये हरिः २०</p>
<p>दंष्ट्राकरालं सुरभीतिनाशनं।<br>
कृत्वा वपुर्दिव्यनृसिंहरूपिणं।<br>
त्रातं जगद्येन स सर्वदा प्रभुर्।<br>
ममास्तु मङ्गल्यविवृद्धये हरिः २१</p>
<p>दैत्येन्द्रवक्षःस्थलदारदारुणैः।<br>
करोरुहैः शत्रुरुजानुकारिभिः।<br>
चिच्छेद लोकस्य भयानि चाव्ययो।<br>
ममास्तु मङ्गल्यविवृद्धये हरिः २२</p>
<p>दन्तान्तदीप्तिद्युतिनिर्मलाणि।<br>
चकार सर्वाणि दिशं मुखानि।<br>
निनादवित्रासितदानवो ह्यसौ।<br>
ममास्तु मङ्गल्यविवृद्धये हरिः २३</p>
<p>यन्नामसङ्कीर्तनतो महाभयाद्।<br>
विमोक्षमाप्नोति न संशयं नरः।<br>
समस्तलोकार्तिहरो नृकेसरी।<br>
ममास्तु मङ्गल्यविवृद्धये हरिः २४</p>
<p>सटाकलापभ्रमणानिलहताः।<br>
स्फुटन्ति यस्याम्बुधराः समन्ततः।<br>
स दिव्यसिंहः स्फुरिताकुलेक्षणो।<br>
ममास्तु मङ्गल्यविवृद्धये हरिः २५</p>
<p>यदीक्षणज्योतिषि रश्मिमण्डलं।<br>
प्रलीनमेव न रराज भास्वतः।<br>
कुतः शशाङ्कस्य स सिंहरूपधृ।<br>
ममास्तु मङ्गल्यविवृद्धये हरिः २६</p>
<p>द्रवन्ति दैत्याः प्रणमन्ति देवता।<br>
नश्यन्ति रक्षांस्यपयान्ति चारयः।<br>
यत्कीर्तनात्सोऽद्भुतरूपकेसरी।<br>
ममास्तु मङ्गल्यविवृद्धये हरिः २७</p>
<p>अशेषदेवेशनरेश्वरेश्वरैः।<br>
सदा स्तुतं यच्चरितं महाद्भुतम्।<br>
स सर्वलोकार्तिहरो महाहरिर्।<br>
ममास्तु मङ्गल्यविवृद्धये हरिः २८</p>
<p>ऋक्कारितं यो यजुषातिशान्तिमत्।<br>
सामध्वनिध्वस्तसमस्तपातकम्।<br>
चक्रे जगद्वामनकः स सर्वदा।<br>
ममास्तु मङ्गल्यविवृद्धये हरिः २९</p>
<p>यत्पादविन्यासपवित्रतां मही।<br>
ययौ वियदृग्यजुषामुदीरणात्।<br>
स वामनो दिव्यशरीरधृक् सदा।<br>
ममास्तु मङ्गल्यविवृद्धये हरिः ३०</p>
<p>यस्मिन्प्रयाते सुरभूभृतोऽध्वरं।<br>
ननाम खेदादवनिः ससागरा।<br>
स वामनः सर्वजगन्मयः सदा।<br>
ममास्तु मङ्गल्यविवृद्धये हरिः ३१</p>
<p>महाद्युतौ दैत्यपतेर्महाध्वरं।<br>
यस्मिन्प्रविष्टे क्षुभितं महासुरैः।<br>
स वामनोऽन्तस्थितसप्तलोकधृङ्।<br>
ममास्तु मङ्गल्यविवृद्धये हरिः ३२</p>
<p>समस्तदेवेष्टिमयं महाद्युतिर्।<br>
दधार यो रूपमतीन्द्रियं प्रभुः।<br>
त्रिविक्रमाक्रान्तजगत्त्रयः सदा।<br>
ममास्तु मङ्गल्यविवृद्धये हरिः ३३</p>
<p>सङ्घैः सुराणां दिवि भूतले स्थितैस्।<br>
तथा मनुष्यैर्गगने स सर्वदा।<br>
स्तुतः क्रमाद्यः प्रददे स सर्वदा।<br>
ममास्तु मङ्गल्यविवृद्धये हरिः ३४</p>
<p>क्रान्त्वा धरित्रीं गगनं तथा दिवं।<br>
मरुत्पतेर्यः प्रददौ त्रिविष्टपम्।<br>
स देवदेवो भुवनेश्वरेश्वरो।<br>
ममास्तु मङ्गल्यविवृद्धये हरिः ३५</p>
<p>अनुग्रहं चापि बलेरनुत्तमं।<br>
चकार यश्चेन्द्रपदोपलक्षणं।<br>
सुरांश्च यज्ञस्य भुजः स सर्वदा।<br>
ममास्तु मङ्गल्यविवृद्धये हरिः ३६</p>
<p>रसातलाद्येन पुरा समाहृताः।<br>
समस्तवेदा वरवाजिरूपिणा।<br>
स कैटभारिर्मधुसूदनो महान्।<br>
ममास्तु मङ्गल्यविवृद्धये हरिः ३७</p>
<p>निःक्षत्रियां यश्च चकार मेदिनीम्।<br>
अनेकशो बाहुवनं तथाछिनत्।<br>
यः कार्तवीर्यस्य स भार्गवोत्तमो।<br>
ममास्तु मङ्गल्यविवृद्धये हरिः ३८</p>
<p>निहत्य वालिं च कपीश्वरं हि यो।<br>
निबध्य सेतुं जलधौ दशाननम्।<br>
जघान चान्यान्रजनीचरानसौ।<br>
ममास्तु मङ्गल्यविवृद्धये हरिः ३९</p>
<p>चिक्षेप बालः शकटं बभञ्ज यो।<br>
यमलार्जुनौ कंसमरिं जघान।<br>
ममर्द चाणूरमुखं स सर्वदा।<br>
ममास्तु मङ्गल्यविवृद्धये हरिः ४०</p>
<p>प्रातः सहस्रांशुमरीचिनिर्मलं।<br>
करेण बिभ्रद्भगवान्सुदर्शनम्।<br>
कौमोदकीं चापि गदामनुत्तमां।<br>
ममास्तु मङ्गल्यविवृद्धये हरिः ४१</p>
<p>हिमेन्दुकुन्दस्फटिकाभ्रकोमलं।<br>
मुखानिलापूरितमीश्वरेश्वरः।<br>
मध्याह्नकाले च स शङ्खमुत्तमम्।<br>
ममास्तु मङ्गल्यविवृद्धये हरिः ४२</p>
<p>तथापराह्ने प्रविकासिपङ्कजं।<br>
वक्षःस्थलेन श्रियमुद्वहद्विभुः।<br>
विस्तारिपद्मोत्पलपत्रलोचनो।<br>
ममास्तु मङ्गल्यविवृद्धये हरिः ४३</p>
<p>सर्वेषु कालेषु समस्तदेशेष्व्।<br>
अशेषकार्येषु तथेश्वरेश्वरः।<br>
सर्वैः स्वरूपैर्भगवाननादिमान्।<br>
ममास्तु मङ्गल्यविवृद्धये हरिः ४४</p>
<p>एतत्पठन्दाल्भ्य समस्तपापैर्।<br>
विमुच्यते विष्णुपरो मनुष्यः।<br>
सिध्यन्ति कार्याणि तथास्य सर्वाण्य्।<br>
अर्थानवाप्नोति तथा यथेष्टम् ४५</p>
<p>दुःस्वप्नं प्रशममुपैति पठ्यमाने।<br>
स्तोत्रेऽस्मिञ्श्रवणविधौ सदोत्थितस्य।<br>
प्रारम्भो द्रुतमुपयाति सिद्धिमीशः।<br>
पापानि क्षपयति चास्य वासुदेवः ४६</p>
<p>मङ्गल्यं परममिदं सदार्थसिद्धिं।<br>
निर्विघ्न त्वधिकफलं सदा ददाति।<br>
किं लोके तदिह परत्र चास्ति पुंसाम्।<br>
यद्विष्णुप्रवणधिया न दाल्भ्य साध्यम् ४७</p>
<p>देवेन्द्रस्त्रिभुवनमर्थमेकपिङ्गः।<br>
सर्वर्द्धिं त्रिभुवनगां च कार्तवीर्यः।<br>
वैदेहः परमपदं प्रसाद्य विष्णुं।<br>
सम्प्राप्तः सकलफलप्रदो हि विष्णुः ४८</p>
<p>सर्वारम्भेषु दाल्भ्यैतद्दुःस्वप्नेषु च पण्डितः।<br>
जपेदेकमतिर्विष्णौ तथामङ्गल्यदर्शने ४९</p>
<p>शमं प्रयान्ति दुष्टानि ग्रहपीडाश्च दारुणाः।<br>
कर्मारम्भाश्च सिध्यन्ति पुण्यमाप्नोति चोत्तमम् ५०</p>
<p>हरिर्ददाति भद्राणि मङ्गल्यस्तुतिसंस्तुतः।<br>
करोत्यखिलरूपैश्च रक्षामक्षतशक्तिधृक् ५१</p>
<p>इति विष्णुधर्मेषु मङ्गल्यस्तवः।</p>
<h2 id="heading-39"></h2>
<p>अथ चत्वारिंशोऽध्यायः।<br>
दाल्भ्य उवाच।<br>
कुर्वीत किं पुमान्स्थानं कः पुमान्ब्रह्मणो बलम्।<br>
ब्रह्मणश्च कथं भेदो ज्ञेयोऽभिन्नफलप्रदः १</p>
<p>पुलस्त्य उवाच।<br>
स्वकर्मणा धनं लब्ध्वा नित्यनैमित्तिकाः क्रियाः।<br>
कुर्वीत शुद्धिमास्थाय स्वेच्छया च तथा परः २</p>
<p>त्यक्त्वा रागादिकान्दोषान्समः सर्वत्र वै भवेत्।<br>
सर्वत्र मैत्रीं कुर्वीत दद्यादिष्टानि चार्थिनाम् ३</p>
<p>कुर्याद्दीनेषु करुणां दुःशीलान्परिवर्जयेत्।<br>
मुदितां धर्मशीलेषु भावनां मुनिसत्तम ४</p>
<p>एकत्र वा जगन्नाथे भावनां पुरुषोत्तमे।<br>
निःशेषार्थमलापेतां शुद्धां कुर्वीत पण्डितः ५</p>
<p>शरीरबाह्यतां शश्वद्धिंसां कुर्वीत न क्वचित्।<br>
निन्दावमानमन्येषां यच्चान्यदुपघातकम् ६</p>
<p>शरीरवाङ्मनःशुद्धिं कुर्वीत च सदात्मनः।<br>
भूतानामुपकारश्च तपोभिश्चात्मकर्षणम् ७</p>
<p>एष धर्मः समासेन दाल्भ्याख्यातो मया तव।<br>
अधर्मश्चायमेवोक्तो विपरीतो मनीषिभिः ८</p>
<p>एते यत्र गुणाः पूर्वं कथिता ज्ञानसंयुताः।<br>
ब्रह्मणः साश्रयः शुद्ध उपचारात्तदेव सः ९</p>
<p>एकस्यैव सतस्तस्य ब्रह्मणो द्विजसत्तम।<br>
नाम्नां बहुत्वं लोकानामुपकारकरं शृणु १०</p>
<p>निमित्तशक्तयो नाम्नो भेदतस्तदुदीरणात्।<br>
विभिन्नान्येव साध्यन्ते फलानि कुरुनन्दन ११</p>
<p>यच्छक्ति नाम तत्तस्य तत्तस्मिन्नेव वस्तुनि।<br>
साधकं पुरुषव्याघ्र सौम्यक्रूरेषु वस्तुषु १२</p>
<p>वासुदेवाच्युतानन्तसत्याज्यपुरुषोत्तमैः।<br>
परमात्मेश्वराद्यैश्च स्तुतो नामभिरव्ययः १३</p>
<p>निमित्तभावं भगवान्विमुक्तेर्यात्यधोक्षजः।<br>
तथान्यकार्यसंसिद्धौ यद्यत्तत्तन्निशामय १४</p>
<p>धनकृद्धर्मकृद्धर्मी धर्मात्मा विश्वकृच्छुचिः।<br>
शुचिषद्विष्णुरब्जाक्षः पुष्कराक्षो ह्यधोक्षयः।<br>
शुचिश्रवाः शिपिविष्टो यज्ञेशो यज्ञभावनः १५</p>
<p>नाम्नामित्येवमादीनां समुच्चारणतो नरः।<br>
धर्मं महान्तमाप्नोति पापबन्धक्षयं तथा १६</p>
<p>तथार्थप्राप्तये ब्रह्मन्देवनामानि मे शृणु।<br>
येषां समुच्चारणतो वित्तमाप्नोति भक्तिमान् १७</p>
<p>श्रीदः श्रीशः श्रीनिवासः श्रीधरः श्रीनिकेतनः।<br>
श्रियः पतिः श्रीपरमः श्रीमाञ्श्रीवत्सलाञ्छनः १८</p>
<p>नृसिंहो दुष्टदामनो जयो विष्णुस्त्रिविक्रमः।<br>
स्तुतः प्रयच्छते चार्थमेवमादिभिरच्युतः १९</p>
<p>काम्यः कामप्रदः कान्तः कामपालस्तथा हरिः।<br>
आनन्दो माधवश्चैव कामसंसिद्धये नृप २०</p>
<p>रामः परशुरामश्च नृसिंहो विष्णुरेव च।<br>
विक्रमश्चैवमादीनि जप्यान्यरिजिगीषुभिः २१</p>
<p>विद्यामभ्यसता नित्यं जप्तव्यः पुरुषोत्तमः।<br>
दामोदरं बन्धगतो नित्यमेव जपन्नरः २२</p>
<p>केशवं पुण्डरीकाक्षं पुष्कराक्षं तथा जपेत्।<br>
नेत्रबाधासु सर्वासु हृषीकेशं भयेषु च २३</p>
<p>अच्युतं चामृतं चैव जपेदौषधकर्मणि।<br>
भ्राजिष्णुमग्निहानौ च जपेदालम्बने स्थितम् २४</p>
<p>सङ्ग्रामाभिमुखं गच्छन्संस्मरेदपराजितम्।<br>
पातालनरसिंहं च जलप्रतरणे स्मरेत् २५</p>
<p>चक्रिणं गदिनं चैव शार्ङ्गिनं खड्गिनं तथा।<br>
क्षेमार्थे प्रसवन्राजन्दिक्षु प्राच्यादिषु स्मरेत् २६</p>
<p>अजितं चाधिकं चैव सर्वं सर्वश्वरं तथा।<br>
संस्मरेत्पुरुषो भक्त्या व्यवहारेषु सर्वदा २७</p>
<p>नारायणं सर्वकालं क्षुतप्रस्खलितादिषु।<br>
ग्रहनक्षत्रपीडासु देवबाधाटवीषु च २८</p>
<p>अस्युवैरिनिरोधेषु व्याघ्रसिंहादिसङ्कटे।<br>
अन्धकारे च तीव्रे च नरसिंहमनुस्मरेत्।<br>
तरत्यखिलदुर्गाणि तापार्तो जलशायिनम् २९</p>
<p>गरुडध्वजानुस्मरणादापद्भ्यो मुच्यते नरः।<br>
ज्वरदुष्टशिरोरोगविषवीर्यं प्रशाम्यति ३०</p>
<p>स्नाने देवार्चने होमे प्रणिपाते प्रदक्षिणे।<br>
कीर्तयेद्भगवन्नाम वासुदेवेति तत्परः ३१</p>
<p>स्थगने वित्तधान्यादेरपध्याने च दुष्टजे।<br>
कुर्वीत तन्मना भूत्वा अनन्ताच्युतकीर्तनम् ३२</p>
<p>नारायणं शार्ङ्गधरं श्रीधरं पुरुषोत्तमम्।<br>
वामनं खड्गिनं चैव दुःस्वप्नेषु च संस्मरेत् ३३</p>
<p>एकार्णवाहिपर्यङ्कशायिनं च नरः स्मरेत्।<br>
वाय्वग्नीगृहदाहाय प्रवृद्धावुपलक्ष्य च ३४</p>
<p>विद्यार्थी मोहविभ्रान्तिवेगाघूर्णितमानसः।<br>
मनुष्यो मुनिशार्दूल सदाश्वशिरसं स्मरेत् ३५</p>
<p>बलभद्रंसमृद्ध्यर्थी सीरकर्मणि कीर्तयेत्।<br>
जगत्सूतिमपत्यार्थी स्तुवन्भक्त्या न सीदति ३६</p>
<p>जप्तव्यं सुप्रजाख्यं तु देवदेवस्य सत्तम।<br>
दम्पत्योरात्मसम्बन्धे विवाहाख्ये पुनः पुनः ३७</p>
<p>श्रीशं सर्वाभ्युदयिके कर्मणि सम्प्रकीर्तयेत्।<br>
अरिष्टान्तेष्वशेषेषु विशोकं च सदा जपेत् ३८</p>
<p>मरुत्प्रतापाग्निजलबन्धनादिषु मृत्युषु।<br>
स्वातन्त्र्! यपरतन्त्रेषु वासुदेवं जपेद्बुधः ३९</p>
<p>सर्वार्थशक्तियुक्तस्य देवदेवस्य चक्रिणः।<br>
यद्वाभिरोचते नाम तत्सर्वार्थेषु कीर्तयेत् ४०</p>
<p>सर्वार्थसिद्धिमाप्नोति नाम्नामेकार्थता यतः।<br>
सर्वाण्येतानि नामानि परस्य ब्रह्मणोऽनघ ४१</p>
<p>एवमेतानि नामानि देवदेवस्य कीर्तयेत्।<br>
यं यं काममभिध्यायेत्तं तमाप्नोत्यसंशयम्।<br>
सर्वान्कामानवाप्नोति समाराध्य जगद्गुरुम् ४२</p>
<p>तन्मयत्वेन गोविन्दमित्येतद्दाल्भ्य नान्यथा।<br>
तन्मयो वाञ्छितान्कामान्यदवाप्नोति मानवः ४३</p>
<p>निमित्तशक्तिः सा तस्य न भेदो दाल्भ्य मानसः।<br>
वाङ्मनःकायिकं द्वेषं यच्च कुर्वन्प्रयात्यधः ४४</p>
<p>स्वरूपशक्तिः सा तस्य मतिभेदकृतं न तद्।<br>
स शाक्तो निर्गुणः शुद्धो ब्रह्मभूतो जगद्गुरुः ४५</p>
<p>कर्मभिर्नामभिर्जीवो दृश्यते दाल्भ्य नैकधा।<br>
यथा च गङ्गासलिलं सितमत्यन्तनिर्मलम् ४६</p>
<p>एकस्वरूपमध्यात्मं पुण्यापुण्यविभेदिभिः।<br>
भ्रान्तिज्ञानान्वितैर्मिश्रं सितासितविचेष्टितैः।<br>
दृश्यते नैकधा दाल्भ्य प्राणिभिर्भिन्नबुद्धिभिः ४७</p>
<p>तापार्तास्तापशमनमतिप्रीत्यतिशीतलम्।<br>
कफदोषान्वितैर्नातिप्रीतियुक्तैर्निरंशुभिः ४८</p>
<p>स्त्रीयोग्यमेतन्नेतीति प्रीत्यप्रीतिसमन्वितैः।<br>
मध्यस्थबुद्ध्या चैवान्ये नातिशीतातितापिभिः ४९</p>
<p>पवित्रमित्येतदिति पुण्यबुद्ध्या तथापरैः।<br>
मृष्टमेतदितीत्यन्यैर्मत्स्याढ्यमिति चापरैः ५०</p>
<p>तुल्यबुद्ध्यापि चैवान्यैर्हेयबुद्ध्या तथापरैः।<br>
नातिवेगातिवेगं च हृष्टोद्विग्नैस्तथापरैः ५१</p>
<p>किमेतेनेति चैवान्यैः परदाराभिलाषिभिः।<br>
दाल्भ्य सन्दृश्यते चान्यैर्जन्तुभिर्भायकातरैः।<br>
तदेव पूयं पश्यन्ति प्रेताद्या हृतिपापिनः ५२</p>
<p>एतैश्चान्यैश्च बहुभिर्विशेषैर्बहुजन्तुभिः।<br>
विशेषवत्कर्मभेदादेकमेव हि दृश्यते ५३</p>
<p>नैते गङ्गाम्भसो भेदाः प्रीत्यप्रीतिप्रदायिनः।<br>
प्राणिनां चेतसो भेदाद्दाल्भ्यैते कर्मयोनयः ५४</p>
<p>समस्तकर्मणा दाल्भ्य सङ्क्षये भयमेत्यसौ।<br>
विशेषकारणाभावाद्विशेषाभाव एव हि ५५</p>
<p>विष्ण्वाख्यमेवं तद्ब्रह्म शुद्धमत्यन्तनिर्मलम्।<br>
अभेदं बहुधा भिन्नं दृश्यते कर्मभेदिभिः ५६</p>
<p>योगिभिर्दृश्यते शुद्धं रागाद्युपशमामलैः।<br>
रागिभिर्विषयाकारं तदेव ब्रह्म दृश्यते ५७</p>
<p>कर्ममार्गाश्रितैः कर्मभोक्तृत्वे च तथेष्यते।<br>
किमप्यस्तीति चैवान्यैरविवेकिभिरुच्यते ५८</p>
<p>सर्वमेतत्तदेवेति वदन्त्यद्वैतवादिनः।<br>
प्रत्यक्षं दृश्यमेवेति वदन्त्यन्ये दुरुक्तिभिः ५९</p>
<p>वदन्त्यन्ये तदेवाहं नास्तीत्यन्ये वदन्ति तत्।<br>
तिर्यङ्मनुष्यदेवाख्यं तदन्यैरभिधीयते ६०</p>
<p>वन्द्यबुद्ध्या तु तत्कैश्चिद्ध्येयबुद्ध्या तथापरैः।<br>
गम्यबुद्ध्या तथान्यैश्च लभ्यबुद्ध्या च जन्तुभिः ६१</p>
<p>गृह्यते तत्परं ब्रह्म रिपुबुद्ध्या तथापरैः।<br>
आत्मपुत्रसुहृद्भर्तृपरबुद्ध्या च नैकधा ६२</p>
<p>प्राणिभिः कर्मवैषम्यभिन्नबुद्धिभिरव्ययम्।<br>
तद्ब्रह्म गृह्यते दाल्भ्य परमार्थं निबोध मे ६३</p>
<p>भूतेन्द्रियान्तःकरणप्रधानपुरुषात्मकम्।<br>
अपरं ब्रह्मणो रूपं परं दाल्भ्य निशामय ६४</p>
<p>अहेयमक्षरं शुद्धमसम्भूतिनिरञ्जनम्।<br>
विष्ण्वाख्यं परमं ब्रह्म यद्वै पश्यन्ति सूरयः ६५</p>
<p>इति विष्णुधर्मेषु ब्रह्माख्यानकम्।</p>
<h2 id="heading-40"></h2>
<p>अथैकचत्वारिंशोऽध्यायः।<br>
दाल्भ्य उवाच।<br>
यथैतद्भवता प्रोक्तं धर्मार्थादेस्तु साधनम्।<br>
पत्नी नॄणां मुनिश्रेष्ठ योषितश्च तथा नरः १</p>
<p>तच्छ्रोतुमिच्छे विप्रर्षे विधवा स्त्री न जायते।<br>
उपोषीतेन येनाग्र्या पत्न्या च रहितो नरः २</p>
<p>पुलस्त्य उवाच।<br>
अशून्यशयना नाम द्वितीयां शृणु तां मम।<br>
यामुपोष्य न वैधव्यं प्रयाति स्त्री द्विजोत्तम ३</p>
<p>पत्नीवियुक्तश्च नरो न कदाचित्प्रजायते।<br>
शेते जगत्पतिः कृष्णः श्रिया सार्धं यदा द्विज ४</p>
<p>अशून्यशयना नाम तदा ग्राह्या हि सा तिथिः।<br>
कृष्णपक्षद्वितीयायां श्रावणे द्विजसत्तम ५</p>
<p>इदमुच्चारयेन्नाम प्रणम्य जगतः पतिम्।<br>
श्रीवत्सधारिणं श्रीशं भक्त्याभ्यर्च्य श्रिया सह ६</p>
<p>श्रीवत्सधारिञ्श्रीकान्त श्रीधाम श्रीपतेऽच्युत।<br>
गार्हस्थ्यं मा प्रणाशं मे यातु धर्मार्थकामदम् ७</p>
<p>अग्नयो मा प्रणश्यन्तु मा प्रणश्यन्तु देवताः।<br>
पितरो मा प्रणश्यन्तु मत्तो दाम्पत्यभेदतः ८</p>
<p>लक्ष्म्या प्रयुज्यते देव न कदाचिद्यथा भवान्।<br>
तथा कलत्रसम्बन्धो देव मा मे विभिद्यताम् ९</p>
<p>लक्ष्म्या न शून्यं वरद यथा ते शयनं सदा।<br>
शय्या ममाप्यशून्यास्तु तथैव मधुसूदन १०</p>
<p>एवं प्रसाद्य पूजां च कृत्वा लक्ष्म्यास्तथा हरेः।<br>
फलानि दद्याच्छय्यायामभीष्टानि जगत्पतेः ११</p>
<p>नक्तं प्रणम्यायतने हविर्भुञ्जीत वाग्यतः।<br>
ब्राह्मणाय द्वितीयेऽह्नि शक्त्या दद्याच्च दक्षिणाम् १२</p>
<p>एवं करोति यः सम्यग्नरो मासचतुष्टयम्।<br>
तस्य जन्मत्रयं दाल्भ्य गृहभङ्गो न जायते १३</p>
<p>अशून्यशयनश्चासौ धर्मकर्मार्थसाधकः।<br>
भवत्यव्याहतैश्वर्यः पुरुषो नात्र संशयः १४</p>
<p>नारी च दाल्भ्य धर्मज्ञा व्रतमेतद्यथाविधि।<br>
या करोति न सा शोच्या बन्धुवर्गस्य जायते १५</p>
<p>वैधव्यं दुर्भगत्वं वा भर्तृत्यागं च सत्तम।<br>
नाप्नोति जन्मत्रितयमेतच्चीर्त्वा पतिव्रता १६</p>
<p>इति विष्णुधर्मेष्वशून्यशयनद्वितीया नाम एकचत्वारिंशोऽध्यायः।</p>
<h2 id="heading-41"></h2>
<p>अथ द्विचत्वारिंशोऽध्यायः।<br>
दाल्भ्य उवाच।<br>
उपवासाश्रितं सम्यग्लोकद्वयफलप्रदम्।<br>
कथितं भवता सर्वं यत्पृष्टोऽसि मया द्विज १</p>
<p>अन्यदिच्छाम्यहं श्रोतुं तद्भवान्प्रब्रवीतु मे।<br>
संसारहेतुं मुक्तिं च संसारान्मुनिसत्तम २</p>
<p>पुलस्त्य उवाच।<br>
अविद्याप्रभवं कर्म हेतुभूतं द्विजोत्तम।<br>
संसारस्यास्य तन्मुक्तिः सङ्क्षेपाच्छ्रूयतां मम ३</p>
<p>स्वजातिविहितं कर्म लोभद्वेषविवर्जितम्।<br>
कुर्वतः क्षीयते पूर्वं मन्युबन्धश्च नेष्यते ४</p>
<p>अपूर्वसम्भवाभवात्क्षयं यात्यादिकर्मणि।<br>
दाल्भ्य संसारविच्छेदः कारणाभावसम्भवः ५</p>
<p>भवत्यसंशयं चान्यच्छ्रूयतामत्र कारणम्।<br>
संसारान्मुच्यते दाल्भ्य समासाद्वदतो मम ६</p>
<p>गृहीतकर्मणा येन पुंसां जातिर्द्विजोत्तम।<br>
तत्प्रायश्चित्तभूतं वै शृणु कर्मक्षयावहम् ७</p>
<p>ब्राह्मणक्षत्रियविशां शूद्रान्त्यानां च सत्तम।<br>
स्वजातिविहितं कर्म रागद्वेषादिवर्जितम् ८</p>
<p>जातिप्रदस्य क्षयदं तदेवाद्यस्य कर्मणः।<br>
ज्ञानकारणभावं च तदेव प्रतिपद्यते ९</p>
<p>पुमांश्चाधिगतज्ञानो भेदं नाप्नोति सत्तम।<br>
ब्रह्मणा विष्णुसञ्ज्ञेन परमेणाव्ययात्मना १०</p>
<p>एतत्ते कथितं दाल्भ्य संसारस्य समासतः।<br>
कारणं भवमुक्तिश्च जायते योगिनो यथा ११</p>
<p>इति विष्णुधर्मेषु संसारहेतुमुक्त्याख्यानकम्।</p>
<h2 id="heading-42"></h2>
<p>अथ त्रिचत्वारिंशोऽध्यायः।<br>
शुक्र उवाच।<br>
इति दाल्भ्यः पुलस्त्येन यथावत्प्रतिबोधितः।<br>
आराधयामास हरिं लेभे कामांश्च वाञ्छितान् १</p>
<p>तथा त्वमपि दैत्येन्द्रकेशवाराधनं कुरु।<br>
आराध्य तं जगन्नाथं न कश्चिदवसीदति २</p>
<p>वसिष्ठ उवाच।<br>
इति शुक्रवचः श्रुत्वा प्रह्लादो मधुसूदनम्।<br>
आराध्य प्राप्तवान्कृत्स्नं त्रैलोकैश्वर्यमूर्जितम् ३</p>
<p>एतन्मयोक्तं सकलं तव भूमिप पृच्छतः।<br>
अनाराध्याच्युतं देवं कः कामान्प्राप्नुते नरः ४</p>
<p>शौनक उवाच।<br>
अम्बरीसो नरपतिर्विष्णोर्माहात्म्यमुत्तमम्।<br>
श्रुत्वा बभूव सततं केशवार्पितमानसः ५</p>
<p>एवं त्वमपि कौरव्य यदि मुक्तिमभीष्यसि।<br>
भोगान्वा विलुपान्देवात्तस्मादाराधयाच्युतम् ६</p>
<p>ददाति वाञ्छितान्कामान्सकामैरर्चितो हरिः।<br>
मुक्तिं ददाति गोविन्दो निष्कामैरभिपूजितः ७</p>
<p>शतानीक उवाच।<br>
भगवानवतीर्णोऽभून्मर्त्यलोकं जनार्दनः।<br>
भारावतरणार्थाय भुवो भूतपतिर्हरिः ८</p>
<p>मानुषत्वे च गोविन्दो मम पूर्वपितामहैः।<br>
चकार प्रीतिमतुलां सामान्यपुरुषो यथा ९</p>
<p>सारथ्यं कृतवांश्चैव तेषां सर्वेश्वरो हरिः।<br>
निस्तीर्णो येन भीष्मौघो कुरुसैन्यमहोदधिः १०</p>
<p>उपकारी महाभागः स तेषां सर्ववस्तुषु।<br>
केशवः पाण्डुपुत्राणां सुतानां जनको यथा ११</p>
<p>धन्यास्ते कृतपुण्याश्च मम पाण्डुसुता मताः।<br>
विविशुर्ये परिष्वङ्गे गोविन्दभुजपञ्जरम् १२</p>
<p>राज्यहेतोररीञ्जघ्नुरकस्मात्पाण्डुनन्दनाः।<br>
सप्तलोकैकनाथेन येऽभवन्नेकशायिनः १३</p>
<p>आत्मानमवगच्छामि भगवन्धूतकल्मषम्।<br>
जातं निर्धूतपापेऽस्मिन्कुले विष्णुपरिग्रहे १४</p>
<p>एवं देववरस्तेषां प्रसादसुमुखो हरिः।<br>
पृच्छतां कच्चिदाचष्टे किञ्चिद्गुह्यं महात्मनाम् १५</p>
<p>गुह्यं जनार्दनं यांस्तु धर्मपुत्रो युधिष्ठिरः।<br>
पप्रच्छ धर्मानखिलांस्तन्ममाख्यातुमर्हसि १६</p>
<p>धर्मार्थकाममोक्षेषु यद्गुह्यं मधुसूदनः।<br>
तेषामवोचद्भगवाञ्श्रोतुमिच्छामि तत्त्वहम् १७</p>
<p>शौनक उवाच।<br>
बहूनि धर्मगुह्यानि धर्मपुत्राय केशवः।<br>
पुरा प्रोवाच राजेन्द्रप्रसादसुमुखो हरिः १८</p>
<p>शरतल्पगताद्भीष्माद्धर्माञ्श्रुत्वा युधिष्ठिरः।<br>
पृष्टवान्यज्जगन्नाथं तन्मे निगदतः शृणु १९</p>
<p>इति विष्णुधर्मेषु पुलस्त्यदाल्भ्यसंवादः।</p>
<h2 id="heading-43"></h2>
<p>अथ चतुश्चत्वारिंशोऽध्यायः।<br>
शौनक उवाच।<br>
पञ्चमेनाश्वमेधेन यदा स्नातो युधिष्ठिरः।<br>
तदा नारायणं देवं प्रश्नमेतमपृच्छत १</p>
<p>युधिष्ठिर उवाच।<br>
भगवन्वैष्णवा धर्माः किम्फलाः किम्परायणाः।<br>
किं कृत्यमधिकृत्यैते भवतोत्पादिताः पुरा २</p>
<p>यदि ते पाण्डुषु स्नेहो विद्यते मधुसूदन।<br>
श्रोतव्याश्चेन्मया धर्मास्ततस्तान्कथयाखिलान् ३</p>
<p>पवित्राश्चैव ये धर्माः सर्वपापप्रणाशनाः।<br>
तव वक्त्रच्युता देव सर्वधर्मेष्वनुत्तमाः ४</p>
<p>याञ्श्रुत्वा ब्रह्महा गोघ्नः पितृघ्नो गुरुतल्पगः।<br>
सुरापो वा कृतघ्नश्च मुच्यते सर्वकिल्बिषैः ५</p>
<p>एतन्मे कथितं सर्वं सभामध्येऽरिसूदन।<br>
वसिष्ठाद्यैर्महाभागैर्मुनिभिर्भावितात्मभिः ६</p>
<p>ततोऽहं तव देवेश पादमूलमुपागतः।<br>
धर्मान्कथय तान्देव यद्यहं भवतः प्रियः ७</p>
<p>श्रुता मे मानवा धर्मा वासिष्ठाश्च महामते।<br>
पराशरकृताश्चैव तथात्रेयस्य धीमतः ८</p>
<p>श्रुता गार्ग्यस्य शङ्खस्य लिखितस्य यमस्य च।<br>
जापालेश्च महाबाहो मुनेर्द्वैपायनस्य च ९</p>
<p>उमामहेश्वराश्चैव जातिधर्माश्च पावनाः।<br>
गुणेश्च गुणबाहोश्च काश्यपेयास्तथैव च १०</p>
<p>बह्वायनकृताश्चैव शाकुनेयास्तथैव च।<br>
अगस्त्यगीता मौद्गल्याः शाण्डिल्याः सौरभास्तथा ११</p>
<p>भृगोरङ्गिरसश्चैव कश्यपोद्दालकास्तथा।<br>
सौमन्तूग्रायणाग्राश्च पैलस्य च महात्मनः १२</p>
<p>वैशम्पायनगीताश्च पिशङ्गमकृताश्च ये।<br>
ऐन्द्राश्च वारुणाश्चैव कौबेरा वात्स्यपौणकाः १३</p>
<p>आपस्तम्बाः श्रुता धर्मास्तथा गोपालकस्य च।<br>
भृग्वङ्गिरःकृताश्चैव सौर्या हारीतकास्तथा।<br>
याज्ञवल्क्यकृताश्चैव तथा सप्तर्षयश्च ये १४</p>
<p>एताश्चान्याश्च विविधाः श्रुता मे धर्मसंहिताः।<br>
भगवञ्श्रोतुमिच्छामि तव वक्त्राद्विनिःसृतान् १५</p>
<p>शौनक उवाच।<br>
एवमुक्तः स पार्थेन प्रत्युवाच जनार्दनः।<br>
बहुमानाच्च प्रीत्या च धर्मपुत्रं युधिष्ठिरम् १६</p>
<p>भगवानुवाच।<br>
इष्टस्त्वं हि महाबाहो सदा मम युधिष्ठिर।<br>
परमार्थं तव ब्रूयां किं पुनर्धर्मसंहिताम् १७</p>
<p>परमज्ञानिभिः सिद्धैर्युञ्जद्भिरपि नित्यशः।<br>
प्रशान्तस्येव दीपस्य गतिर्मम दुरत्यया १८</p>
<p>सर्ववेदमयं ब्रह्म पवित्रमृषिभिः स्तुतम्।<br>
कथयिष्यामि ते राजन्धर्मं धर्मभृतां वर १९</p>
<p>एवमुक्ते तु कृष्णेन ऋषयोऽमिततेजसः।<br>
समाजग्मुः सभामध्ये श्रोतुकामा हरेर्गिरम् २०</p>
<p>देवगन्धर्वऋषयो गुह्यकाश्च महायशाः।<br>
वालखिल्या महात्मानो मुनयः सम्मितव्रताः।<br>
पावनान्सर्वधर्मेभ्यो रहस्यान्द्विजसत्तम।<br>
वैष्णवानखिलान्धर्मान्यः पठेत्पापनाशनान्।<br>
भवेयुरक्षयास्तस्य लोकाः सत्पुण्यभागिनः २१</p>
<p>कृष्णदृष्टिहतं चास्य किल्बिषं सम्प्रणश्यति।<br>
वैष्णवस्य च यज्ञस्य फलं प्राप्नोति मानवः २२</p>
<p>इति विष्णुधर्मेषु युधिष्ठिरप्रश्नः।</p>
<h2 id="heading-44"></h2>
<p>अथ पञ्चचत्वारिंशोऽध्यायः।<br>
शौनक उवाच।<br>
कौतूहलसमाविष्टः पप्रच्छेदं युधिष्ठिरः।<br>
यमलोकस्य चाध्वानमन्तरं मानुषस्य च १</p>
<p>कीदृशं किम्प्रमाणं वा कथं वान्तं जनार्दन।<br>
तरन्ति पुरुषाः कृष्ण केनोपायेन संशमे २</p>
<p>तस्य तद्वचनं श्रुत्वा विस्मितो मधुसूदनः।<br>
प्रत्युवाच महात्मानं धर्मपुत्रं युधिष्ठिरम् ३</p>
<p>भगवानुवाच।<br>
साधु साधुरयं प्रश्नः श्रूयतां भो युधिष्ठिर।<br>
षडशीतिसहस्राणि योजनानां नराधिप ४</p>
<p>यमलोकस्य चाध्वानमन्तरं मानुषस्य च।<br>
ताम्रपात्रमिवातप्तं शूलव्यामिश्रकण्टकम् ५</p>
<p>द्वादशादित्यसङ्काशं भैरवं दुरतिक्रमम्।<br>
न तत्र वृक्षा न च्छाया पानीयं केतनानि च ६</p>
<p>यत्र विश्रमते श्रान्तः पुरुषोऽध्वानको नृप।<br>
याम्यैर्दूतैर्नीयमानो यमस्याज्ञाकरैर्बलात् ७</p>
<p>अवश्यं च महाराज स गन्तव्यो महापथः।<br>
नरैः स्त्रीभिस्तथा तिर्यैः पृथिव्यां जीवसञ्ज्ञकैः ८</p>
<p>एकविंशच्च नरका यमस्य विषये स्मृताः।<br>
ये तु दुष्कृतकर्माणस्ते पतन्ति पृथक् पृथक् ९</p>
<p>नरको रौरवो नाम महारौरव एव च।<br>
क्षुरधारा महारौद्रः! सूकरस्ताल एव च १०</p>
<p>वज्रकुम्भो महाघोरः शाल्मलोऽथ विमोहनः।<br>
कीटादः कृमिभक्षश्च शाल्मलिश्च महाद्रुमः ११</p>
<p>तथा पूयवहः पापा रुधिरान्धो महत्तमः।<br>
अग्निज्वालो महानादः सन्दांशः शुनभोजनः।<br>
तथा वैतरणी चोष्णा असिपत्त्रवनं तथा १२</p>
<p>विष्णोस्तद्वचनं श्रुत्वा पपात भुवि पाण्डवः।<br>
स सञ्ज्ञश्च मुहूर्तेन भूयः केशवमब्रवीत् १३</p>
<p>युधिष्ठिर उवाच।<br>
भीतश्चास्मि महाबाहो श्रुत्वा मार्गस्य विस्तरम्।<br>
केनोपायेन तं मार्गं तरन्ति पुरुषाः सुखम् १४</p>
<p>भगवानुवाच।<br>
ब्राह्मणेभ्यः प्रदानानि नानारूपाणि पार्थिव।<br>
यो दद्याच्छ्रद्धया युक्तः सुखं याति महापथम् १५</p>
<p>उपानहप्रदा यान्ति सुखं छायासु च्छत्त्रदाः।<br>
न तेषामशुभं किञ्चिच्छूलादि न च कण्टकाः १६</p>
<p>उपानहौ यो ददाति पात्रभूते द्विजोत्तमे।<br>
अश्वतर्यः प्रदातारमुपतिष्ठन्ति तं नरम् १७</p>
<p>वितृष्णाश्चाम्बुदातारस्तर्पिताश्चान्नदास्तथा।<br>
औप्रावृता वस्त्रदाश्च नग्ना वै यान्त्यवस्त्रदाः १८</p>
<p>हिरण्यदाः सुखं यान्ति पुरुषाः स्वाभ्यलङ्कृताः।<br>
गोप्रदा यान्ति च सुखं विमुक्ताः सर्वकिल्बिषैः १९</p>
<p>भूमिदाः सुखमधन्ते सर्वकामैः सुतर्पिताः।<br>
यान्ति चैवापरिक्लिष्टा नराः शय्यासनप्रदाः २०</p>
<p>ततः सुखतरं यान्ति विमानेषु गृहप्रदाः।<br>
क्षीरप्रदा हि दिव्याभिः ससर्पिभिस्तथैव च २१</p>
<p>गोप्रदाता लभेत्तृप्तिं तस्मिन्देशे सुदुर्लभाम्।<br>
आरामरोपी च्छायासु शीतलासु सुखं व्रजेत् २२</p>
<p>सुगन्धिगन्धिनो यान्ति गन्धमाल्यप्रदा नरः।<br>
अदत्तदाना गच्छन्ति पद्भ्यां यानेन यानदाः।<br>
दीपप्रदाः सुखं यान्ति दीपयन्तश्च तत्पथम् २३</p>
<p>विमानैर्हंसयुक्तैस्तु यान्ति मासोपवासिनः।<br>
चक्रवाकप्रयुक्तेन पञ्चरात्रोपवासिनः।<br>
ततो बर्हिणयुक्तेन षड्रात्रमुपवासिनः २४</p>
<p>त्रिरात्रमेकभक्तेन क्षपयेद्यस्तु पाण्डव।<br>
अनन्तरं च योऽश्नीयात्तस्य लोका यथा मम २५</p>
<p>पनीयं परलोकेषु पावनं परमं स्मृतम्।<br>
पानीयस्य प्रदानेन तृप्तिर्भवति शाश्वती।<br>
पानीयस्य गुणा दिव्याः प्रेतलोके सुखावहाः २६</p>
<p>तत्र पुण्योदका नाम नदी तेषां प्रवर्तते।<br>
शीतलं सलिलं तत्र पिबन्ति ह्यमृतोपमम् २७</p>
<p>ये च दुष्कृतकर्माणः पूयं तेषां प्रवर्तते।<br>
एषा नदी महाराज सर्वकामदुघा शुभा २८</p>
<p>अध्वनि खिन्नगात्रस्तु द्विजो यः क्षुत्तृष्णान्वितः।<br>
पृच्छन्सदान्नदातारमभ्येति गृहमाशया।<br>
तं पूजय प्रयत्नेन सोऽतिथिर्ब्राह्मणः स्मृतः २९</p>
<p>पितरो देवताश्चैव ऋषयश्च तपोधनाः।<br>
पूजिताः पूजिते तस्मिन्निराशे तु निराशकाः।<br>
तमेव गच्छन्तमनुव्रजन्ति देवाश्च सर्वे पितरस्तथैव।<br>
तस्मिन्द्विजे पूजिते पूजितास्ते गते निराशे प्रतियान्ति नाशम् ३०</p>
<p>अहन्यहनि दातव्यं ब्राह्मणेभ्यो युधिष्ठिर।<br>
आगमिष्यति यत्पात्रं तत्पात्रं तारयिष्यति ३१</p>
<p>इति विष्णुधर्मेषु याम्याख्यानकम्।</p>
<h2 id="heading-45"></h2>
<p>अथ षट्चत्वारिंशोऽध्यायः।<br>
भगवानुवाच।<br>
न तथा हविषो होमैर्न पुष्पैर्नानुलेपनैः।<br>
अग्नौ वा सुहुते राजन्यथा ह्यतिथिपूजने १</p>
<p>कपिलायां तु दत्तायां यत्फलं ज्येष्ठपुष्करे।<br>
तत्फलं पाण्डवश्रेष्ठ विप्राणां पादशौचने २</p>
<p>द्विजपादोदकक्लिन्ना यावत्तिष्ठति मेदिनी।<br>
तावत्पुष्करपात्रेषु पिबन्ति पितरो जलम् ३</p>
<p>देवमाल्यापनयनं द्विजोच्छिष्टापमार्जनम्।<br>
श्रान्तसंवाहनं चैव दीनस्य परिपालनम्।<br>
एकैकं पाण्डवश्रेष्ठ गोप्रदानाद्विशिष्यते ४</p>
<p>पादशौचं तथाभ्यङ्गं दीपमन्नं प्रतिश्रयम्।<br>
ददन्ति ये महाराज नोपसर्पन्ति ते यमम् ५</p>
<p>स्वागतेनाग्नयः प्रीता आसनेन शतक्रतुः।<br>
पितरः पादशौचेन अन्नाद्येन प्रजापतिः ६</p>
<p>अभयस्य प्रदानेन भवेत्प्रीतिर्ममातुला।<br>
येषां तडागानि बहूदकानि प्रपाश्च कूपाश्च प्रतिश्रयाश्च।<br>
अन्नप्रदानं मधुरा च वाणी यमस्य ते निर्वचना भवन्ति ७</p>
<p>सवृषं गोशतं तेन दत्तं भवति शाश्वतम्।<br>
पापं कर्म च यत्किञ्चिद्ब्रह्महत्यासमं भवेत्।<br>
शोछयेत्कपिलां दत्त्वा एतद्वै नात्र संशयः ९</p>
<p>प्रासादा यत्र सौवर्णा वसोर्धारा च स्यन्दते।<br>
गन्धर्वाप्सरसो यत्र तत्र गच्छन्ति गोप्रदाः १०</p>
<p>प्रयच्छते यः कपिलां सवत्सां कांस्योपदोहां कनकाग्रशृङ्गीम्।<br>
यान्यान्हि कामानभिवाञ्छतेऽसौ तांस्तानवाप्नोत्यमलांश्च लोकान् ११</p>
<p>यावद्वत्सस्य द्वौ पादौ शिरश्चैव प्रदृश्यते।<br>
तावद्गौः पृथिवी ज्ञेया यावद्गर्भं न मुञ्चति।<br>
तस्मिन्काले प्रदातव्या विधिना या मयोदिता १२</p>
<p>अन्तरिक्षगतो वत्सो यावद्योन्यां प्रदृश्यते।<br>
आवद्गौः पृथिवी ज्ञेया यावद्गर्भं न मुञ्चति १३</p>
<p>यावन्ति तस्य रोमाणि तावद्वर्षाणि मानवः।<br>
हंसयुक्तेन यानेन युक्तेनाप्सरसां गणैः।<br>
गन्धर्वाप्सरसोद्गीतैः स्वर्गलोके महीयते १४</p>
<p>तिलधेनुं प्रवक्ष्यामि यश्चास्या विधिरुत्तमः।<br>
सुवर्णनाभिं यः कृत्वा सुखूरं कृष्णमार्गणाम् १५</p>
<p>कुतपप्रस्तरस्थां तु तिलां कृत्वा प्रयत्नतः।<br>
तिलैः प्रस्थादि तां दद्यात्सर्वरत्नैरलङ्कृताम् १६</p>
<p>ससमुद्रद्रुमा चैव सशैलवनकानना।<br>
चतुरन्ता भवेद्दत्ता पृथिवी नात्र संशयः १७</p>
<p>कृष्णाजिने तिलां कृत्वा कृष्णां वा यदि वेतराम्।<br>
राजतेषु तु पात्रेषु कोणेषु मधुसर्पिषी।<br>
प्रीयतां धर्मराजेति यद्वा मनसि वर्तते।<br>
यावज्जीवकृतं पापं तेन दानेन पूयते १८</p>
<p>इति विष्णुधर्मेषु गोप्रदानमिश्रदानम्।</p>
<h2 id="heading-46"></h2>
<p>अथ सप्तचत्वारिंशोऽध्यायः।<br>
भगवानुवाच।<br>
धनं प्राप्नोति पुण्येन मौनेनाज्ञां प्रयच्छति।<br>
उपभोगं तु दानेन जीवितं ब्रह्मचर्यया १</p>
<p>अहिंसया परं रूपं दीक्षया कुलजन्म च।<br>
फलमूलाशनाद्राज्यं स्वर्गः पर्णाशनो भवेत् २</p>
<p>पयोभक्ष दिवं यान्ति स्नानेन द्रविणाधिकाः।<br>
शाकं साधयतो राज्यं नाकपृष्ठमनाशनात् ३</p>
<p>स्थण्डिले च शयानस्य गृहाणि शयनानि च।<br>
चीरवल्कलधारिणां वस्त्राण्याभरणानि च ४</p>
<p>शयनासनयानानि ये गता हि तपोवनम्।<br>
अग्निप्रवेशी नियतं ब्रह्मलोके महीयते ५</p>
<p>रसानां प्रतिसंहारात्सौभाग्यमभिजायते।<br>
आमिषप्रतिषेधात्तु भवत्यायुष्मती प्रजा ६</p>
<p>उदवासं वसेद्यस्तु नागानामधिपो भवेत्।<br>
सत्यवादी नरश्रेष्ठ देवतैः सह मोदते ७</p>
<p>कीर्तिर्भवति दानेन आरोग्यं चाप्यहिंसया।<br>
द्विजशुश्रूषया राज्यं द्विजत्वं चापि पुष्कलम्।<br>
द्विजशुश्रूषया राज्यं दिव्यरूपमवाप्नुते ८</p>
<p>अन्नपानप्रदानेन कामभोगैस्तु तृप्यते।<br>
दीपालोकप्रदानेन चक्षुष्माञ्जायते नरः ९</p>
<p>गन्धमाल्यप्रदानेन तुष्टिर्भवति पुष्कला।<br>
केशश्मश्रून्धारयतो ह्यग्रा भवति सन्ततिः १०</p>
<p>वाक्शौचं मनसः शौचं यच्च शौचं जलाश्रयम्।<br>
त्रिभिः शौचैरुपेतो यः स स्वर्गी नात्र संशयः ११</p>
<p>ताम्रायसानां भण्डानां दाता रत्नाधिपो भवेत्।<br>
लभते तु परं स्थानं बलवान्पुष्यते सदा १२</p>
<p>इति विष्णुधर्मेषु नियमफलानि।</p>
<h2 id="heading-47"></h2>
<p>अथाष्टाचत्वारिंशोऽध्यायः।<br>
भगवानुवाच।<br>
धान्यं क्रमेणार्जितवित्तसञ्चयं विप्रे सुशीले ते प्रयच्छते यः।<br>
वसुन्धरा तस्य भवेत्सुतुष्टा धारा वसूनां प्रतिमुञ्चतीह १</p>
<p>पुष्पोपभोगं च फलोपभोगं यः पाअपं स्पर्शयते द्विजाय।<br>
स श्रीसमृद्धं बहुरत्नपूर्णं लभत्यधिष्ठानवरं समृद्धम् २</p>
<p>इन्धनानि च यो दद्याद्द्विजेभ्यः शिशिरागमे।<br>
कायाग्निदीप्तिं सौभाग्यमैश्वर्यं चाधिगच्छति ३</p>
<p>छत्त्रप्रदानेन गृहं वरिष्ठं रथं तथोपानहसम्प्रदानात्।<br>
धुर्यप्रदानेन गवां तथैव लोकानवाप्नोति पुरन्दरस्य।<br>
स्वर्गीयमप्याह हिरण्यदानं तथा वरिष्ठं कनकप्रदानम् ४</p>
<p>नैवेशिकं सर्वगुणोपपन्नं प्रयच्छते यः पुरुषो द्विजाय।<br>
स्वाध्यायचारित्रगुणान्विताय तस्यापि लोकाः प्रवरा भवन्ति ५</p>
<p>यो ब्रह्मदेयां प्रददाति कन्यां भूमिप्रदानं च करोति विप्रे।<br>
हिरण्यदानं च तथा विशिष्टं स शक्रो लोकं लभते दुरापम् ६</p>
<p>सुचित्रवस्त्राभरणोपधानं दद्यान्नरो यः शयनं द्विजाय।<br>
रूपान्वितां दक्षवतीं मनोज्ञां भार्यामयत्नोपचितां लभेत्सः ७</p>
<p>लवणस्य तु दातारस्तिलानां सर्पिषस्तथा।<br>
तेजस्विनोऽभिजायन्ते भोगिनश्चिरजीविनः ८</p>
<p>स्वर्गेऽप्सरोभिः सह भुक्तभोगस्ततश्च्युतः शीलवतीं स भार्याम्।<br>
रूपान्वितां दक्षवतीं सुरक्तां सुखेन धर्मेण तथापि काले।<br>
तस्यैव सार्धं सुरलोकमेति तस्यैव चान्यत्पुनरेति जन्म ९</p>
<p>इति विष्णुधर्मेषु दानफलानि।</p>
<h2 id="heading-48"></h2>
<p>अथैकोनपञ्चाशोऽध्यायः।<br>
युधिष्ठिर उवाच।<br>
कीदृग्विधास्ववस्थासु दत्तं दानं जनार्दन।<br>
इहलोकेष्वनुभवेत्पुरुषस्तद्ब्रवीहि मे १</p>
<p>गर्भस्थास्याथवा बाल्ये यौवने वार्द्धकेऽपि वा।<br>
अवस्थां कृष्ण कथय परं कौतूहलं हि मे २</p>
<p>भगवानुवाच।<br>
वृथाजन्मानि चत्वारि वृथादानानि षोडश।<br>
अपुत्राणां वृथा जन्म ये च धर्मबहिष्कृताः।<br>
परपाकं च येऽश्नन्ति परदाररताश्च ये ३</p>
<p>पर्यस्थानं वृथा दानं सदोषं परिकीर्तितम्।<br>
आरूढपतिते चैव अन्यायोपार्जितं च यत् ४</p>
<p>व्यर्थं चाब्राह्मणे दानं पतिते तस्करे तथा।<br>
गुरोश्चाप्रीतिजनके कृतघ्ने ग्रामयाजके ५</p>
<p>ब्रह्मबन्धौ च यद्दत्तं यद्दत्तं वृषलीपतौ।<br>
वेदविक्रयिणे चैव यस्य चोपपतिर्गृहे ६</p>
<p>स्त्रीनिर्जितेषु यद्दत्तं व्यालग्राहे तथैव च।<br>
परिचारके च यद्दत्तं वृथादानानि षोडश ७</p>
<p>तमोवृतस्तु यो दद्याद्भयात्क्रोधात्तथैव च।<br>
वृथा दानं तु तत्सर्वं भुङ्क्ते गर्भस्थ एव तु ८</p>
<p>सेर्ष्यामन्युमनाश्चैव दम्भार्थं चार्थकारणात्।<br>
यो ददाति द्विजातिभ्यः स बालत्वे तदश्नुते ९</p>
<p>यः शुद्धिः प्रयतो भूत्वा प्रसन्नमानसेन्द्रियः।<br>
प्रददाति द्विजातिभ्यो यौवनस्थस्तदश्नुते।<br>
देशे देशे च पात्रे च यो ददाति द्विजातिषु।<br>
मनसा परितुष्टेन यौवनस्थस्तदश्नुते १०</p>
<p>तस्मात्सर्वास्ववस्थासु सर्वदानानि पार्थिव।<br>
दातव्यानि द्विजातिभ्यः स्वर्गमर्गमभीप्सता ११</p>
<p>इति विष्णुधर्मेषु वृथादानानि।</p>
<h2 id="heading-49"></h2>
<p>अथ पञ्चाशोऽध्यायः।<br>
युधिष्ठिर उवाच।<br>
त्रैलोक्य कृष्ण भूतानां सर्वलोकात्मको ह्यसि।<br>
नॄणां यदुवरश्रेष्ठ तुष्यसे केन कर्मणा १</p>
<p>भगवानुवाच।<br>
ब्राह्मणैः पूजितैर्नित्यं पूजितोऽहं न संशयः।<br>
निर्भर्त्सितैश्च निर्भग्नस्तस्याहं सर्वकर्मसु २</p>
<p>विप्रापरा गतिर्मह्यं यस्तान्पूजयते नृप।<br>
तमहं तेन रूपेण प्रपश्यामि युधिष्ठिर ३</p>
<p>काणाः कुब्जाश्च खञ्जाश्च दरिद्राव्याधिताश्च ये।<br>
नावमन्येद्द्विजान्प्राज्ञो मम रूपं हितं तथा ४</p>
<p>बहवोऽपि न जानन्ते नरा ज्ञानबहिष्कृताः।<br>
यथाहं द्विजरूपेण चरामि पृथिवीतले ५</p>
<p>ये केचित्सागरान्तायां पृथिव्यां कीर्तिता द्विजाः।<br>
तद्रूपं हि परं मह्यं योऽर्चयेदर्चयेत्तु सः ६</p>
<p>तद्रूपान् घ्नन्ति ये विप्रान्विकर्मसु च युञ्जन्ति।<br>
अप्रेषणे प्रेषयन्तो दासत्वं कारयन्ति हि ७</p>
<p>मृतांस्तान्करपत्त्रेन यमदूता महाबलाः।<br>
निकृन्तन्ति यथा काष्ठं सूत्रमार्गेण शिल्पिनः ८</p>
<p>ये चैवाश्लक्ष्णया वाचा तर्जयन्ति नराधमाः।<br>
वदन्ति क्रोधनिःस्पर्शं पादेनाभिहनन्ति च ९</p>
<p>मृतांस्तान्यमलोकेषु निहत्य धरणीतले।<br>
उरः पादेन चाक्रम्य क्रोधसंरक्तलोचनः।<br>
अग्निवर्णैश्च सन्दंशैर्जिह्वामुद्धरते यमः १०</p>
<p>पापाश्च नारके वह्नौ धास्यन्ते यमकिङ्करैः।<br>
ये तु विप्रान्निरीक्षन्ति पापाः पापेन चक्षुषा।<br>
अब्रह्मण्याः श्रुतेर्बाह्या नित्यं ब्रह्मद्विषो नराः ११</p>
<p>तेषां घोरा महाकाया वज्रतुण्डा भयानकाः।<br>
उद्धरन्ति मुहूर्तेन चक्षुः काका यमाज्ञया १२</p>
<p>यस्ताडयति विप्रांस्तु क्षतं कुर्यात्सशोणितम्।<br>
अस्थिभङ्गं च यःकुर्यात्प्राणैर्वापि वियोजयेत् १३</p>
<p>ब्रह्मघ्नः सोऽनुपूर्वेण नरके वसुधाधिप।<br>
कीलैर्विनिहतः पापो मीरायां पच्यते भृशम् १४</p>
<p>सुबहूनि सहस्राणि वर्षाणां क्लेशभाग्भवेत्।<br>
रवान्मुञ्चति दुर्बुद्धिर्न तस्मै निष्कृतिः स्मृता १५</p>
<p>तस्माद्विप्रा नरश्रेष्ठ नमस्कार्याश्च नित्यशः।<br>
अन्नपानप्रदानैस्तु पूजार्हाः सततं द्विजाः १६</p>
<p>आमन्त्रयित्वा यो विप्रान्गन्धैर्माल्यैश्च मानवः।<br>
तर्पयेच्छ्रद्धया युक्तः स मामर्चयते सदा।<br>
स मां प्रसादयेच्चैव स च मां परितोषयेत् १७</p>
<p>तपोदमान्वितेष्वेव नित्यं पूजां प्रयोजयेत्।<br>
ये ब्राह्मणाः सोऽहमसंशयं नृप तेष्वर्चितेष्वर्चितोऽहं यथावत्।<br>
तेष्वेव तुष्टेष्वहमेव तुष्टो वैरं च तैर्यस्य ममापि वैरम् १८</p>
<p>सुगन्धिधूपादिभिरभ्यर्च्य विप्रं तमच्युतं नार्चयते सदैव।<br>
यो भक्षतोयादिभिरन्नपानैरनुलेपाचमनप्रदानैः।<br>
यः पूजयेद्भोजयित्वा द्विजाग्र्यान्सम्पूजयित्वा परितोषयेच्च।<br>
अर्घ्यादिना येऽभिपूज्य पूजयन्ति सदाच्युतम्।<br>
तेनैव मामेव सदा पूजयन्ति न संशयः।<br>
विरूपाश्च सुरूपाश्च विजनान्निष्कलानपि।<br>
कृपया भावितात्मानो येऽर्चयन्ति द्विजोत्तमान्।<br>
अनसूया हितात्मानो विप्रानाराधते क्वचित्।<br>
असंशयं सदा भक्त्या मामेवार्चयते हि सः।<br>
ततः पवित्रमतुलं न पुण्यमधिकं ततः।<br>
यश्चन्दनैः सागरुगन्धमाल्यैरभ्यर्चयेद्दारुमयीं ममार्चाम्।<br>
नासौ ममार्चामर्चयतेऽर्चयन्वै विप्रार्चनादर्चित एव चाहम् १९</p>
<p>विप्रप्रसादान्मध एव चाहं विप्रप्रसादादसुराञ्जयामि।<br>
विप्रप्रसादात्पुरुषोत्तमत्वं विप्रप्रसादादजितोऽस्मि नित्यम् २०</p>
<p>इति विष्णुधर्मेषु विप्रबाधाफलम्।</p>
<h2 id="heading-50"></h2>
<p>अथैकपञ्चाशोऽध्यायः।<br>
भगवानुवाच।<br>
सायं प्रातश्च यः सन्ध्यामुपास्तेऽस्कन्नमानसः।<br>
जपन्हि पावनीं देवीं गायत्रीं वेदमातरम् १</p>
<p>स तया पावितो देव्या ब्राह्मणः पूतकिल्बिषः।<br>
न सीदेत्प्रतिगृह्णानः पृथिवीं तु ससागराम् २</p>
<p>ये चान्ये दारुणाः केचिद्ग्रहाः सूर्यादयो दिवि।<br>
ते चास्य सौम्या जायन्ते शिवाः शिवतमाः सदा ३</p>
<p>यत्रतत्रगतं चैनं दारुणाः पिशिताशनाः।<br>
घोररूपा महाकाया न कर्षन्ति द्विजोत्तमम् ४</p>
<p>यावन्तश्च पृथिव्यां हि चीर्णवेदव्रता द्विजाः।<br>
अचीर्णव्रतवेदा वा विकर्मपथमाश्रिताः ५</p>
<p>तेषां तु पावनार्थं हि नित्यमेव युधिष्ठिर।<br>
द्वे सन्ध्ये ह्युपतिष्ठेत तदस्कन्नं महाव्रतम् ६</p>
<p>नास्ति किञ्चिन्नरव्याघ्र दुष्कृतं ब्राह्मणस्य तु।<br>
यत्र स्थितः सदाध्यात्मे द्वे सन्ध्ये ह्युपतिष्ठति ७</p>
<p>पूर्णाहुतिं वा प्राप्नोति जुहुते च त्रयोऽघ्नयः।<br>
दहन्ति दुष्कृतं तस्य अग्नयो नात्र संशयः ८</p>
<p>एवं सर्वस्य विप्रस्य किल्बिषं निर्दहाम्यहम्।<br>
उभे सन्ध्ये ह्युपासिनस्तस्मात्सर्वशुचिर्द्विजः ९</p>
<p>दैवे पित्र्! ये च यत्नेन नियोक्तव्योऽजुगुप्सितः।<br>
जुगुप्सितस्तु तच्छ्राद्धं दहत्यग्निरिवेन्धनम् १०</p>
<p>इति विष्णुधर्मेषु विप्रमाहात्म्यम्।</p>
<h2 id="heading-51"></h2>
<p>अथ द्विपञ्चाशोऽध्यायः।<br>
भगवानुवाच।<br>
पुराणं मानवा धर्माः साङ्गो वेदश्चिकित्सितम्।<br>
आज्ञासिद्धानि चत्वारि न हन्तव्यानि हेतुभिः।<br>
हत्वा ह्येतानि सम्मूढः कल्पं तमसि पच्यते १</p>
<p>न ब्राह्मणं परीक्षेत श्राद्धकाले ह्युपस्थिते।<br>
सुमहान्परिवादो हि ब्राह्मणानां परीक्षणे २</p>
<p>काणाः कुण्ठाश्च षण्डाश्च दरिद्राव्याधितास्तथा।<br>
सर्वे श्राद्धे नियोक्तव्या मिश्रिता वेदपारगैः।<br>
अक्षयं तु भवेच्छ्राद्धमेतद्धर्मविदो विदुः ३</p>
<p>ब्राह्मणो हि महद्भूतं जन्मना सह जायते।<br>
लोका लोकेश्वराश्चापि सर्वे ब्राह्मणपूजकाः ४</p>
<p>ब्राह्मणाः कुपिता हन्युर्भस्म कुर्युश्च तेजसा।<br>
लोकानन्यान्सृजेयुश्च लोकपालांस्तथापरान् ५</p>
<p>ब्राह्मणा हि महात्मानो विरजाः स्वर्गसङ्क्रमाः।<br>
ब्राह्मणानां परीवादादसुराः सलिलेशयाः ६</p>
<p>अपेयः सागरो यैस्तु कृतः कोपान्महात्मभिः।<br>
येषां कोपाग्निरद्यापि दण्डके नोपशाम्यति ७</p>
<p>एते स्वर्गस्य नेतारो भूमिदेवाः सनातनाः।<br>
एभिश्चाधिकृतः पन्था देवयानः स उच्यते ८</p>
<p>ते पूज्यास्ते नमस्कार्यास्तेषु सर्वं प्रतिष्ठितम्।<br>
ते वै लोकानिमान्सर्वान्धारयन्ति परस्परम् ९</p>
<p>प्रमाणं सर्वलोकानां नियता ब्रह्मचारिणः।<br>
तानपाश्रित्य तिष्ठन्ते त्रयो लोकाः सनातनाः १०</p>
<p>गूढस्वाध्यायतपसो ब्राह्मणाः संशितव्रताः।<br>
विद्यास्नाता व्रतस्नाता अनपाश्रित्यजीविनः ११</p>
<p>आशीविषा इव क्रुद्धा उपचर्या हि ब्राह्मणाः।<br>
तपसा दीप्यमानास्ते दहेयुः सागरानपि १२</p>
<p>ब्राह्मणेषु च तुष्टेषु तुष्यन्ते सर्वदेवताः।<br>
ब्राह्मणानां नमस्कारैः सूर्यो दिवि विराजते।<br>
ब्राह्मणानां परीवादात्पतेयुरपि देवताः १३</p>
<p>धुरि ये नावसीदन्ति प्रणीते यज्ञवह्नयः।<br>
भोजनाच्छादनैर्दानैस्तारयन्ति तपोधनाः १४</p>
<p>ते गतिः सर्वभूतानामध्यात्मगतिचिन्तकाः।<br>
आदिमध्यावसानानां ज्ञानानां छिन्नसांशयाः १५</p>
<p>परापरविशेषज्ञा नेतारः परमां गतिम्।<br>
अवध्या ब्राह्मणास्तस्मात्पापेष्वपि रताः सदा १६</p>
<p>यश्च सर्वमिदं हन्याद्ब्राह्मणं वापि तत्समम्।<br>
सोऽग्निः सोऽर्को महातेजा विषं भवति कोपितः।<br>
भूतानां अग्रभुग्विप्रो वर्णश्रेष्ठः पिता गुरुः १८</p>
<p>न स्कन्दते न व्यथते न च नश्यति कर्हिचित्।<br>
वरिष्ठमग्निहोत्राद्धि ब्राह्मणस्य मुखे हुतम् १९</p>
<p>अविद्यो वा सविद्यो वा ब्राह्मणो मम दैवतम्।<br>
प्रणीतश्चाप्रणीतश्च यथाग्निर्दैवतं महत् २०</p>
<p>एवं विद्वानविद्वान्वा ब्राह्मणो दैवतं महत्।<br>
श्मशानेष्वपि तेजस्वी पावको नैव दुष्यति।<br>
हव्यकव्यव्यपेतोऽपि ब्राह्मणो नैव दुष्यति २१</p>
<p>सर्वथा ब्राह्मणाः पूज्याः सर्वथा दैवतं महत्।<br>
तस्मात्सर्वप्रयत्नेन रक्षेदापत्सु ब्राह्मणान्।<br>
शक्रोऽपि हि द्विजेन्द्राणां बिभेति विबुधाधिपः २२</p>
<p>इति विष्णुधर्मेषु विप्रमाहात्म्यम्।</p>
<h2 id="heading-52"></h2>
<p>अथ त्रिपञ्चाशोऽध्यायः।<br>
भगवानुवाच।<br>
दानं देवाः प्रशंसन्ति इति धर्मविदो विदुः।<br>
नानादानविधिं तस्माच्छृणुष्व सुसमाहितः १</p>
<p>हिरण्यदानं गोदानं पृथिवीदानमेव च।<br>
एतानि वै पवित्राणि तारयन्ति परत्र च २</p>
<p>यद्यदिष्टतमं लोके यच्चास्ति दयितं गृहे।<br>
तत्तद्गुणवते देयं तदेवाक्षयमिच्छता ३</p>
<p>सुवर्णदानं गोदानं पृथिवीदानमेव च।<br>
एतत्प्रयच्छमानो वै सर्वपाऐः प्रमुच्यते ४</p>
<p>यद्ददासि विशिष्टेभ्यो यच्चाश्नासि दिने दिने।<br>
तत्ते वित्तमहं मन्ये शेषं कस्यापि रक्षसि ५</p>
<p>तुल्यनामानि शस्तानि त्रीणि तुल्यफलानि च।<br>
नित्यं देयानि राजेन्द्रगावः पृथ्वी सरस्वती ६</p>
<p>तद्वज्जलममित्रघ्न तत्तुल्यफलनामतः।<br>
दत्त्वा तृप्तिमवाप्नोति यत्रतत्राभिजायते ७</p>
<p>सङ्कल्पविहितो योऽर्थो ब्राह्मणेभ्यः प्रदीयते।<br>
अर्थिभ्यो ह्यर्थहेतुभ्यो मनस्वी तेन जायते ८</p>
<p>सीदते द्विजमुख्याय योऽर्थिने न प्रयच्छति।<br>
अमर्थे सति दुर्बुद्धिर्नरकायोपपद्यते ९</p>
<p>धेनवोऽनडुहश्चैव छत्त्रं वस्त्रमुपानहौ।<br>
देयानि याचमानेभ्यः पानमन्नं तथैव च।<br>
एवं दानं समुद्दिष्टं व्युष्टिमत्तारकं परम् १०</p>
<p>एष ते विहितो यज्ञः श्रद्धापूतः सदक्षिणः।<br>
विशिष्टः स च यज्ञेषु ददतामनसूयया ११</p>
<p>दानविद्भिः कृतः पन्था येन यान्ति मनीषिणः।<br>
यैर्दानैस्तर्पयिष्यन्ति श्रद्धापूतैर्द्विजोत्तमान् १२</p>
<p>यथा हि सुकृते क्षेत्रे फलं विन्दति क्षेत्रिकः।<br>
एवं दत्त्वा ब्राह्मणेभ्यो दाता फलमुपाश्नुते १३</p>
<p>ब्राह्मणाश्चैव विद्यन्ते सत्यवन्तो बहुश्रुताः।<br>
न ददाति च दानानि मोघं तस्य धनार्जनम् १४</p>
<p>उत्थायोत्थाय बोद्धव्यं किमद्य सुकृतं मया।<br>
दत्तं वा दापितं वापि वोत्साह्यमपि वा कृतम् १५</p>
<p>उत्थायोत्थाय दातव्यं ब्राह्मणेभ्यो युधिष्ठिर।<br>
आगमिष्यति यत्पात्रं तत्पात्रं तारयिष्यति १६</p>
<p>यच्च वेदमयं पात्रं यच्च पात्रं तपोमयम्।<br>
असङ्कीर्णं च यत्पात्रं तत्पात्रं तारयिष्यति १७</p>
<p>इति विष्णुधर्मेषु दानप्रशंसा।</p>
<h2 id="heading-53"></h2>
<p>अथ चतुष्पञ्चाशोऽध्यायः।<br>
भगवानुवाच।<br>
अध्यायं तपसो वक्ष्ये तन्मे निगदतः शृणु।<br>
तपसो हि परं नास्ति तपसा विन्दते फलम् १</p>
<p>ऋषयस्तप आस्थाय मोदन्ते दैवतैः सह।<br>
तपसा प्राप्यते स्वर्गं तपसा प्राप्यते यशः २</p>
<p>आयुःप्रकर्षं भोगांश्च तपसा विन्दते नरः।<br>
ज्ञानं विज्ञानमास्तिक्यं सौभाग्यं रूपमुत्तमम् ३</p>
<p>तपसा लभ्यते सर्वं मनसा यद्यदिच्छति।<br>
नातप्ततपसो यान्ति ब्रह्मलोकं कदाचन ४</p>
<p>यत्कार्यं किञ्चिदास्थाय पुरुषस्तप्यते तपः।<br>
सर्वं तत्समवाप्नोति परत्रेह च मानवः ५</p>
<p>सुरापः पारदारी च भ्रूणहा गुरुतल्पगः।<br>
तपसा तरते सर्वं सर्वतश्च विमुच्यते ६</p>
<p>अपि सर्वेश्वरः स्थाणुर्विष्णुश्चैव सनातनः।<br>
ब्रह्मा हुताशनः शक्रस्तपस्यन्ति सनातनाः ७</p>
<p>षडशीतिसहस्राणि मुनीनामूर्ध्वरेतसाम्।<br>
तपसा दिवि मोदन्ते समेता दैवतैः सह ८</p>
<p>तपसा प्राप्यते राज्यं शक्रः सर्वसुरेश्वरः।<br>
तपसा पालयन्सर्वमहन्यहनि वृत्रहा ९</p>
<p>सूर्याचन्द्रमसौ देवौ सर्वलोकहिते रतौ।<br>
तपसैव प्रकाशेते नक्षत्राणि ग्रहास्तथा १०</p>
<p>न चास्ति तत्सुखं लोके यद्विना तपसा किल।<br>
तपसैव सुखं सर्वमिति धर्मविदो विदुः ११</p>
<p>विश्वामित्रश्च तपसा ब्राह्मणत्वमुपागतः।<br>
सर्वं च तपसाभ्येति सर्वं च सुखमश्नुते।<br>
तपस्तप्यति योऽरण्ये मुनिर्मूलफलाशनः।<br>
ऋचमेकां अपि पठन्स याति परमां गतिम् १२</p>
<p>भगवानुवाच।<br>
तस्मात्तपः समास्थाय प्रार्थयेद्यदभीप्सितम् १३</p>
<p>इति विष्णुधर्मेषु तपःप्रशंसा।</p>
<h2 id="heading-54"></h2>
<p>अथ पञ्चपञ्चाशोऽध्यायः।<br>
भगवानुवाच।<br>
सत्यमेव परं ब्रह्म सत्यमेव परं तपः।<br>
सत्यमेव परो यज्ञः सत्यमेव परं श्रुतम्।<br>
सत्यं देवेषु जागर्ति मुक्तिः सत्यतरोः फलम् १</p>
<p>तपो यशश्च पुण्यं च पितृदेवर्षिपूजनम्।<br>
आद्यो विधिश्च विद्या च सर्वं सत्ये प्रतिष्ठितम् २</p>
<p>सत्यं यज्ञस्तथा वेदा मन्त्रा देवी सरस्वती।<br>
व्रतचर्या तथा सत्यमॐकारः सत्यमेव च ३</p>
<p>सत्येन वायुरभ्येति सत्येन तपते रविः।<br>
सत्येन चाग्निर्दहति स्वर्गं सत्येन गच्छति।<br>
सत्येन चापः क्षिपति पर्जन्यः पृथिवीतले ४</p>
<p>पारणं सर्ववेदानां सर्वतीर्थावगहनः।<br>
सत्यं च वदतो लोके तत्समं स्यान्न संशयः ५</p>
<p>अश्वमेधसहस्रं च सत्यं च तुलया धृतम्।<br>
अश्वमेधसहस्राद्धि सत्यमेतद्विशिष्यते ६</p>
<p>मुनयः सत्यनिरता मुनयः सत्यविक्रमाः।<br>
मुनयः सत्यप्रपथाः परां सिद्धिमितो गताः।<br>
सत्येन देवाः प्रीयन्ते पितरो ब्राह्मणास्तथा।<br>
सत्यमाहुः परं धर्मं तस्मात्सत्यं न लोपयेत् ७</p>
<p>मुनयः सत्यनिरतास्तस्मात्सत्यं विशिष्यते।<br>
स्वर्गे सत्यपरा नित्यं मोदन्ते देवता इव ८</p>
<p>अप्सरोगणसङ्कीर्णैर्विमानैरुपयान्ति ते।<br>
वक्तव्यं हि सदा सत्यं न सत्याद्विद्यते परम् ९</p>
<p>एतत्प्रमाणं यः कुर्यात्सर्वयज्ञफलं लभेत्।<br>
अगाधे विमले शुद्धे सत्यतीर्थे ह्रदे शुभे।<br>
स्नातव्यं मनसा युक्तैः स्नानं तत्परमं स्मृतम् १०</p>
<p>आत्मार्थे च परार्थे वा पुत्रार्थे वापि पार्थिव।<br>
येऽनृतं नाभिभाषन्ते ते नराः स्वर्गगामिनः ११</p>
<p>अपि चेदं पुरा गीतं धर्मविद्भिर्युधिष्ठिर।<br>
यः सत्यवादी पुरुषो नानृतं परिभाषते १२</p>
<p>सम्प्राप्य विरजांल्लोकानुषित्वा शाश्वतीः समाः।<br>
शुचीनां श्रीमतां गेहे जायते सुमहामतिः १३</p>
<p>विद्यारोग्यसुखैश्वर्यैर्युक्तो योगपरो भवेत्।<br>
आदित्यचन्द्रावनलानिलौ च द्यौर्भूमिरापो हृदयं यमश्च।<br>
अहश्च रात्रिश्च उभे च सन्ध्ये धर्मश्च जानाति नरस्य वृत्तम् १४</p>
<p>तस्मान्न वाच्यमनृतं हि सद्भिरेवंविधैर्धर्मविदो वदन्ति।<br>
सत्यं वदंस्तेजसा दीप्यमानो न हीयते धर्मयशोऽर्थकामैः १५</p>
<p>एष वाणीकृतो धर्मो वैदिको धर्मनिश्चये।<br>
एवमेतद्यथान्यायं सत्याध्याये प्रकीर्तितम्।<br>
तत्प्रमाणं बुधः कुर्या न सत्याद्विद्यते परम् १६</p>
<p>इति विष्णुधर्मेषु सत्यप्रशंसा।</p>
<h2 id="heading-55"></h2>
<p>अथ षट्पञ्चाशोऽध्यायः।<br>
भगवानुवाच।<br>
सर्वेषामेव वर्णानां प्रवक्ष्यामि युधिष्ठिर।<br>
उपोषितैश्च कौन्तेय यत्प्रयोज्यं यथाविधि १</p>
<p>फलं यदुपवासस्य तन्निबोध च पाण्डव।<br>
अवाप्नोति यथा कामानुपवासपरायणः २</p>
<p>मयैते नृपते काम्या विहिता हितमिच्छता।<br>
उपवासा मनुष्याणां मय्येवार्पितचेतसाम् ३</p>
<p>पञ्चमीं चैव षष्ठीं च पौर्णमासीं च पाण्डव।<br>
उपोष्य रूपवान्धन्यः सुभगश्चैव जायते ४</p>
<p>अष्टमीं चैव कौन्तेय शुक्लपक्षे चतुर्दशीम्।<br>
उपोष्य व्याधिरहितो वीर्यवांश्चैव जायते ५</p>
<p>मार्गशीर्षं तु यो मासं नित्यमेकाशनो भवेत्।<br>
कृषिभागी भवेद्राजन्बहुपुत्रश्च जायते ६</p>
<p>पौषमासे तु राजेन्द्रभक्तेनैकेन यः क्षपेत्।<br>
सुभगो दर्शनीयश्च ज्ञानभागी च जायते ७</p>
<p>पितॄनुद्दिश्य माघं तु यः क्षपेदेकभोजनम्।<br>
मासेन पुरुषव्याघ्र सोऽनन्त्यं फलमश्नुते ८</p>
<p>भगदैवतमासं तु यः क्षपेदेकभोजनम्।<br>
स्त्रीषु वल्लभतां याति वश्याश्चास्य भवन्ति ताः ९</p>
<p>चैत्रं तु पुरुषव्याघ्र यः क्षपेदेकभोजनम्।<br>
मासेन पुरुषव्याघ्र मौनन्तु फलमश्नुते।<br>
भगदैवतमासं तु यः क्षपेदेकभोजनः।<br>
स्त्रीषु वल्लभतां याति वश्याश्चास्य भवन्ति ताः।<br>
चैत्रं तु पुरुषव्याघ्र यः क्षपेदेकभोजनः।<br>
सुवर्णमणिमुक्ताढ्ये कुले महति जाअते १०</p>
<p>निस्तरेदेकभक्तेन वैशाखं यो नराधिप।<br>
नरो वा यदि वा नारी ज्ञातीनां श्रेष्ठतां व्रजेत् ११</p>
<p>ज्येष्ठमासमपानीयमेकभक्तेन यः क्षपेत्।<br>
ऐश्वर्यं पुरुषव्याघ्र स्त्रीभागी चोपजायते १२</p>
<p>आषाढं भरतश्रेष्ठ एकभक्तेन यः क्षपेत्।<br>
शूरश्च बहुधान्यश्च बहुपुत्रश्च जायते १३</p>
<p>श्रावणं तु नरव्याघ्र भक्तेनैकेन यः क्षपेत्।<br>
यत्र यत्रोपपद्येत तत्र स्याज्ज्ञातिवर्धनः १४</p>
<p>मासं भाद्रपदं राजन्नेकभक्तेन यः क्षपेत्।<br>
धनाढ्यो वीर्यवांश्चैव ऐश्वर्यं प्रतिपद्यते १५</p>
<p>यः क्षपेदेकभक्तेन मासमाश्वयुजं नरः।<br>
धनवान्वाहनाढ्यश्च बहुपुत्रश्च जायते १६</p>
<p>कार्त्तिकं तु नरो मासं नित्यमेकाशनो भवेत्।<br>
शूरश्च बहुभार्यश्च कीर्तिमांश्चैव जायते १७</p>
<p>एते मासा नरश्रेष्ठ एकभक्तेन कीर्तिताः।<br>
तिथीनां नियमांश्चैव ताञ्शृणुष्व नराधिप १८</p>
<p>पक्षे पक्षे चतुर्थं तु भक्तं यः क्षपयेन्नरः।<br>
विपुलं धनमाप्नोति भगवानग्निरब्रवीत् १९</p>
<p>मासे मासे चतुर्थं तु भक्तमेकं तु यः क्षपेत्।<br>
कृषिभागी यशोभागी तेजस्वी चापि जायते २०</p>
<p>पक्षे पक्षे त्रिरात्रं तु यः क्षपेन्नरपुङ्गव।<br>
गणे घोषे पुरे ग्रामे माहात्म्यं प्रतिपद्यते २१</p>
<p>मासे मासे त्रिरात्रं तु भक्तेनैकेन यः क्षपेत्।<br>
गणाधिपत्यं लभते निःसपत्नमकण्टकम् २२</p>
<p>यस्तु सायं तथा कल्यं भुङ्क्ते नैवान्तरा पिबेत्।<br>
अहिंसानिरतो नित्यं जुह्वानो जातवेदसम् २३</p>
<p>षड्भिरेव तु वर्षैस्तु सिध्यते नात्र संशयः।<br>
अग्निष्टोमस्य यज्ञस्य फलं प्राप्नोति मानवः २४</p>
<p>अष्टमेन तु भक्तेन राजन्संवत्सरं नयेत्।<br>
गवामयस्य यज्ञस्य फलं प्राप्नोति मानवः २५</p>
<p>हंससारसयुक्तेन विमानेन स गच्छति।<br>
पूर्णं वर्षसहस्रं तु स्वर्गलोके महीयते २६</p>
<p>आर्तो वा व्याधितो वापि गच्छेदनशनं तु यः।<br>
पदे पदे यज्ञफलं तस्य मन्नामकीर्तनात् २७</p>
<p>दिव्यऋक्षप्रयुक्तेन विमानेन स गच्छति।<br>
शतमप्सरसां चैव रमयन्तीह तं नरम् २८</p>
<p>सहस्रशतसंयुक्ते विमाने सूर्यवर्चसे।<br>
आरूढस्त्रीशताकीर्णे विहरन्सुखमेधते २९</p>
<p>न क्रुद्धो व्याधितो नार्तः प्रसन्नमनसेन्द्रियः।<br>
गच्छेदनशनं यस्तु तस्यापि शृणु यत्फलम् ३०</p>
<p>शतं वर्षसहस्राणां स्वर्गलोके महीयते।<br>
स्वस्थः सफलसङ्कल्पः सुखी विगतकल्मषः।<br>
स्त्रीसहस्रसमाकीर्णे सुप्रभे सुखमेधते ३१</p>
<p>यावन्ति रोमकूपानि तस्य गात्रेषु भारत।<br>
तावद्वर्षसहस्राणि दिव्यानि दिवि मोदते ३२</p>
<p>नास्ति वेदात्परं शास्त्रं नास्ति मातृसमो गुरुः।<br>
न धर्मात्परमो लाभस्तपो नानशनात्परम् ३३</p>
<p>ब्राह्मणेभ्यः परं नास्ति दिवि चेह च पावनम्।<br>
उपवासैस्तथा तुल्यं तपो ह्यन्यन्न विद्यते ३४</p>
<p>उपोष्य विधिवद्देवास्त्रिदिवं प्रतिपेदिरे।<br>
मुनयश्च परां सिद्धिमुपवासैरवाप्नुवन् ३५</p>
<p>दिव्यं वर्षसहस्रं तु विश्वामित्रेण धीमता।<br>
क्षान्तमेकेन भक्तेन येन विप्रत्वमागतः ३६</p>
<p>च्यवनो जमदग्निश्च वसिष्ठो गौतमो भृगुः।<br>
सर्वे ह्येते दिवं प्राप्ताः क्षमावन्तो बहुश्रुताः।<br>
विधिनानेन राजेन्द्रयो मया परिकीर्तितः ३७</p>
<p>पठेत यो वै शृणुयाच्च भक्त्या न विद्यते तस्य नरस्य पापम्।<br>
उपद्रवैर्मुच्यते सर्वाङ्गिकैर्न चापि पापैरभिभूयते नरः ३८</p>
<p>इति विष्णुधर्मेषूपवासप्रशंसा।</p>
<h2 id="heading-56"></h2>
<p>अथ सप्तपञ्चाशोऽध्यायः।<br>
भगवानुवाच।<br>
ब्राह्मणत्वं सुदुष्प्रापं निसर्गाद्ब्राह्मणो भवेत्।<br>
क्षत्रियो वाथवा वैश्यो निसर्गादेव जायते १</p>
<p>दुष्कृतेन तु दुष्टात्मा स्थानाद्भ्रश्यति मानवः।<br>
श्रेष्ठं स्थानं समासाद्य तस्माद्रक्षेत पण्डितः २</p>
<p>यस्तु विप्रत्वमुत्सृज्य क्षत्रियत्वं निषेवते।<br>
ब्राह्मण्यात्स परिभ्रष्टः क्षत्रयोन्यां प्रसूयते ३</p>
<p>वैश्यकर्माणि वा कुर्वन्वैश्ययोनौ प्रजायते।<br>
शूद्रकर्माणि कुर्वाणः शूद्रत्वमुपपद्यते ४</p>
<p>स तत्र दुर्गतिं प्राप्य स्थानाद्भ्रष्टो युधिष्ठिर।<br>
शूद्रयोनिमनुप्राप्तो यदि धर्मं न सेवते ५</p>
<p>मानुष्यात्स परिभ्रष्टस्तिर्यग्योनौ प्रजायते।<br>
अधर्मसेवनान्मूढस्तमोपहतचेतनः ६</p>
<p>जात्यन्तरसहस्राणि तत्रैव परिवर्तते।<br>
तस्मात्प्राप्य शुभं स्थानं प्रमादान्न तु नाशयेत् ७</p>
<p>शूद्रान्नेनावशेषेण यो म्रियेज्जठरे द्विजः।<br>
आहिताग्निस्तथा यज्वा स शूद्रगतिभाग्भवेत् ८</p>
<p>क्षत्रान्नेनावशेषेण क्षत्रत्वमुपपद्यते।<br>
वैश्यान्नेनावशेषेण वैश्यत्वमुपपद्यते।<br>
तां योनिं लभते विप्रो भुक्त्वान्नं यस्य वै मृतः ९</p>
<p>ब्राह्मणत्वं शुभं प्राप्य दुर्लभं योऽवमन्यते।<br>
भोज्याभोज्यं न जानाति स भवेत्क्षत्रियो द्विजः १०</p>
<p>कर्मणा येन मेधावी शूद्रोवैश्योऽभिजायते।<br>
तत्ते वक्ष्यामि निखिलं येन वर्णोत्तमो भवेत् ११</p>
<p>शूद्रकर्म यथोद्दिष्टं शूद्रोभूत्वा समाचरेत्।<br>
यथावत्परिचर्यां तु त्रिषु वर्णेषु नित्यदा।<br>
कुरुतेऽविमना यस्तु स शूद्रोवैश्यतां व्रजेत् १२</p>
<p>क्षत्रियत्वं यथा वैश्यस्तद्वक्ष्याम्यनुपूर्वशः।<br>
चौक्षः पापजनद्वेष्टा शेषान्नकृतभोजनः १३</p>
<p>अग्निहोत्रमुपादाय जुह्वानश्च यथाविधि।<br>
स वैश्यः क्षत्रियकुले जायते नात्र संशयः १४</p>
<p>क्षत्रियो ब्रह्मयोन्यां तु जायते शृणु तद्यथा।<br>
ददाति यजते यज्ञैर्विधिवच्चाप्तदक्षिणैः।<br>
अधीते स्वर्गमन्विच्छंस्त्रेताग्निशरणः सदा १५</p>
<p>आर्तहस्तप्रदो नित्यं प्रजा धर्मेण पालयन्।<br>
ऋतुकाले तु स्वां भार्यामभिगच्छन्विधानतः १६</p>
<p>सर्वातिथ्यं त्रिवर्गस्य दीयतां भुज्यतामिति।<br>
शूद्राणां याचकानां च नित्यं सिद्धिमिति ब्रुवन् १७</p>
<p>गोब्राह्मणस्य चार्थाय रणे चाभिमुखो हतः।<br>
त्रेताग्निमन्त्रपूतात्मा क्षत्रियो ब्राह्मणो भवेत्।<br>
विधिज्ञः क्षत्रियकुले याजकः स तु जायते १८</p>
<p>प्राप्यतेऽविकलः स्वर्गो वर्णैः सत्पथमास्थितैः।<br>
ब्राह्मणत्वं सुदुष्प्रापं कृच्छ्रेणासाद्यते नरैः।<br>
तस्मात्सर्वप्रयत्नेन रक्षेद्ब्राह्मण्यमुत्तमम् १९</p>
<p>इति विष्णुधर्मेषु वर्णान्यत्वप्राप्तिः।</p>
<h2 id="heading-57"></h2>
<p>अथाष्टपञ्चाशोऽध्यायः।<br>
भगवानुवाच।<br>
सुवर्णं परमं दानं सुवर्णं दक्षिणा परा।<br>
एतत्पवित्रं परममेतत्स्वस्त्ययनं महत् १</p>
<p>दश पूर्वापरान्वंशानात्मानं च विशाम्यते।<br>
अपि पापशतं कृत्वा दत्त्वा विप्रेषु तारयेत् २</p>
<p>सुवर्णं ये प्रयच्छन्ति नराः शुद्धेन चेतसा।<br>
देवतास्ते प्रयच्छन्ति समस्ता इति नः श्रुतम् ३</p>
<p>अग्निर्हि देवताः सर्वाः सुवर्णं च हुताशनः।<br>
तस्मात्सुवर्णं ददता दत्ताः सर्वाश्च देवताः ४</p>
<p>अग्न्यभावे च कुर्वन्ति वह्निस्थानेषु काञ्चनम्।<br>
सर्ववेदप्रमाणज्ञा वेदश्रुतिनिदर्शनात् ५</p>
<p>ये त्वेनं ज्वाअयित्वाग्निमादित्योदयनं प्रति।<br>
दद्युर्वै व्रतमुद्दिश्य सर्वान्कामानवाप्नुयुः ६</p>
<p>सुवर्णदः स्वर्गलोके कामानिष्टानुपाश्नुते।<br>
विरजाम्बरसंवीतः परियाति यतस्ततः ७</p>
<p>विमानेनार्कवर्णेन भास्वरेण विराजता।<br>
अप्सरोगणसङ्कीर्णे भास्वता स्वेन तेजसा ८</p>
<p>हंसबर्हिणयुक्तेन कामगेन नरोत्तमः।<br>
दिव्यगन्धवहः स्वर्गे परिगच्छेदितस्ततः ९</p>
<p>तस्मात्स्वशक्त्या दातव्यं काञ्चनं मानवैर्भुवि।<br>
न ह्यतः परमं लोके सद्यः पापविमोचनम् १०</p>
<p>सुवर्णस्य तु शुद्धस्य सुवर्णं यः प्रयच्छति।<br>
बहून्यब्दसहस्राणि स्वर्गलोके महीयते ११</p>
<p>इति विष्णुधर्मेषु सुवर्णदानम्।</p>
<h2 id="heading-58"></h2>
<p>अथैकोनषष्टितमोऽध्यायः।<br>
भगवानुवाच।<br>
लोकांस्तु सृजता पूर्वं गावः सृष्टाः स्वयम्भुवा।<br>
प्रीत्यर्थं सर्वभूतानां तस्मात्ता मातरः स्मृताः १</p>
<p>तास्तु दत्त्वा सौरभेयीः स्वर्गलोके महीयते।<br>
तस्मात्ता वर्णयिष्यामि दानं चासां यथाविधि २</p>
<p>यादृशी विधिना येन दातव्या यादृशाय च।<br>
द्विजाय पोषणार्थं तु होमधेनुकृते न वै ३</p>
<p>प्रथमा गौरकपिला।<br>
द्वितीया गौरपिङ्गला।<br>
तृतीया रक्तकपिला।<br>
चतुर्थी नीलपिङ्गला।<br>
पञ्चमी शुक्लपिङ्गाक्षी।<br>
षष्ठी तु शुक्लपिङ्गला।<br>
सप्तमी चित्रपिङ्गाक्षी।<br>
अष्टमी बभ्रुरोहिणी।<br>
नवमी श्वेतपिङ्गाक्षी।<br>
दशमी श्वेतपिङ्गला।<br>
तादृशा येऽप्यनड्वाहः कपिलास्ते प्रकीर्तिताः।<br>
ब्राह्मणो वाहयेत्तांस्तु नान्यो वर्णः कदाचन।<br>
धेनुं दत्त्वा सुव्रतां सोपधानां कल्याणवत्सां च पयस्विनीं च।<br>
यावन्ति रोमाणि भवन्ति धेन्वा दुह्येत कामान्नृप वर्षाणि तावत् ४</p>
<p>प्रयच्छते यः कपिलां सवत्सां।<br>
कांस्योपदोहां कनकाग्रशृङ्गीम्।<br>
तैस्तैर्गुणैः कामदुघा हि भूत्वा।<br>
नरं प्रदातारमुपैति सा गौः ५</p>
<p>गोसहस्रं तु यो दद्यात्सर्वकामैरलङ्कृतम्।<br>
परां वृद्धिं श्रियं प्राप्य स्वर्गलोके महीयते ६</p>
<p>दश चोभयतः प्रेत्य मातामहपितामहैः।<br>
गच्छेत्सुकृतिनां लोकान्गावो दत्त्वा यथाविधि ७</p>
<p>दायादलब्धैरर्थैर्यो गवाः क्रीत्वा प्रयच्छति।<br>
तस्यापि चाक्षया लोका भवन्तीह परत्र च ८</p>
<p>यो द्यूतेन धनं जित्वा क्रीत्वा गावः प्रयच्छति।<br>
स गच्छेद्विरजांल्लोकान्गोप्रदानफलार्जितान् ९</p>
<p>प्रतिगृह्य तु यो दद्याद्गावः शुद्धेन चेतसा।<br>
स गत्वा दुर्गमं स्थानममरैः सह मोदते १०</p>
<p>यश्चात्मविक्रयं कृत्वा गावो दद्याद्यथाविधि।<br>
स गत्वा विरजांल्लोकान्सुखं वसति देववत् ११</p>
<p>सङ्ग्रामे यस्तनुं त्यक्त्वा गावः क्रीत्वा प्रयच्छति।<br>
देहविक्रयमूल्यस्ताः शाश्वताः कामदोहनाः १२</p>
<p>रूपान्विताः शीलवयोपपन्नाः सर्वाः प्रशस्ता हि सुगन्धवत्यः।<br>
यथा हि गङ्गा सरितां वरिष्ठा तथार्जुनीनां कपिला वरिष्ठा १३</p>
<p>अन्तर्जाताः सुक्रयज्ञानलब्धाः प्राणांस्त्यक्त्वा सोदकाः सोद्वहाश्च।<br>
कृच्छ्रोत्सृष्टाः पोषणायाभ्युपेता द्वारैरेतैर्गोविशेषा वरिष्ठाः १४</p>
<p>तिस्रो रात्र्! यश्चाप्युपोष्येह दाता तृप्ता गा वै तर्पितेभ्यः।<br>
प्रयच्छेत्।<br>
वत्सैः पीताः सोपधानास्त्र्! यहं च दत्त्वा गा वै गोरसैर्वर्तितव्यम् १५</p>
<p>लोके ज्येष्ठा लोकवृत्तान्तवृत्ता।<br>
वेदैर्गीताः सोमनिष्यन्दभूताः।<br>
सौम्याः पुण्याः कामदाः प्राणदाश्च।<br>
गावो दत्त्वा सर्वदा सन्ति सन्तः १६</p>
<p>न चैवासां दानमात्रं प्रशस्तं।<br>
पात्रं कालो गोविशेषो विधिश्च।<br>
दृष्ट्वा गावः पावकादित्यभूताः।<br>
स्वाध्यायाढ्ये पात्रवर्ये विशिष्टे १७</p>
<p>वैतानस्थं सत्यवाक्यं कृतज्ञं।<br>
गोषु क्षान्तं गोशरण्यं सुवृत्तं।<br>
शस्तं पात्रं गोप्रदानस्य भूमेस्।<br>
तथा सुवर्णस्य च सर्वकालम् १८</p>
<p>भिक्षादानं चाधिकं सम्प्रशस्तं पाथोदानं चान्नदानं तथा च।<br>
भिक्षते बहुभृत्याय श्रोत्रियायाहिताग्नये।<br>
दातव्या गौः प्रयत्नेन एकाप्यतिफला हि सा १९</p>
<p>तां चेद्विक्रीणते राजन्वचसा कलुषीकृताम्।<br>
नासौ प्रशस्यते विप्रो ब्राह्मणो नैव स स्मृतः २०</p>
<p>तस्याधर्मप्रवृत्तस्य लुब्धस्यानृतवादिनः।<br>
हव्यकव्यव्यपेतस्य न देया गौः कथञ्चन २१</p>
<p>जीर्णां चैवोपभुक्तां च जरत्कूपमिवाफलाम्।<br>
तमः प्रविशते दाता द्विजं क्लेशेन योजयन् २२</p>
<p>दुष्टाः कृशाश्चैव पालयतीश्च।<br>
नैतादृशा दानयोग्या भवन्ति।<br>
क्लेशैर्विप्रं योऽफलैः संयुनक्ति।<br>
गच्छेत्स तिर्यग्विफलांश्च लोकान् २३</p>
<p>अनड्वाहं सुव्रतं यो ददाति हलस्य वोढारमनन्तवीर्यम्।<br>
युगन्धरं बलवन्तं युवानं प्राप्नोति लोकान्दशधेनुदस्य २४</p>
<p>प्रयच्छते यः पुरुषो द्विजाय स्वाध्यायचारित्रगुणान्विताय।<br>
बलेन युक्तं वृषभं तु नीलं षडाङ्गवं प्रीतिकरं सुरूपम् २५</p>
<p>युवानं बलिनं श्यामं शतेन सह यूथपम्।<br>
गवेन्द्रंब्राह्मणेन्द्राय भूरिशृङ्गमलङ्कृतम् २६</p>
<p>वृषभं ये प्रयच्छन्ति श्रोत्रियायाहिताग्नये।<br>
ते गत्वा तद्गवां लोकं देवलोकान्महत्तरम्।<br>
तत्र स्थित्वा तु सुचिरं सर्वकामैः सुतर्पिताः।<br>
ऐश्वर्ये तेऽभिजायन्ते जायमानाः पुनः पुनः २७</p>
<p>सदक्षिणां काञ्चनरूप्यशृङ्गीं कांस्योपदोहां कनकोत्तरीयाम्।<br>
धेनुं तिलानां कनकोत्तरीयां लोका वसूनामचला भवन्ति २८</p>
<p>तिलालाभे तु यो दद्याद्घृतधेनुं यतव्रतः।<br>
स दुर्गात्तारितो धेन्वा ब्रह्मलोके महीयते २९</p>
<p>घृतालाभे तु यो दद्याज्जलधेनुं यतव्रतः।<br>
स सर्वं तरते दुर्गं जलं दिव्यं समश्नुते ३०</p>
<p>ब्राह्मणाश्चैव गावश्च कुलमेकं द्विधाकृतम्।<br>
एकत्र मन्त्रास्तिष्ठन्ति हविरेकत्र तिष्ठति ३१</p>
<p>उपगम्य तु यो दद्याद्गावः शुद्धेन चेतसा।<br>
यावन्ति तासां रोमाणि तावत्स्वर्गे महीयते ३२</p>
<p>शृणु त्वं मे गवां लोका यादृशा यत्र वा स्थिताः।<br>
मनोज्ञा रमणीयाश्च सर्वकामदुघाः सदा ३३</p>
<p>पुण्याः पापहराश्चैव गवां लोका न संशयः।<br>
अत्यन्तसुखिनस्तत्र सर्वपापविवर्जिताः ३४</p>
<p>प्रमोदन्ते महास्थाने नरा विगतकल्मषाः।<br>
ते व्रजन्ते विमानेषु ग्रहा दिवि गता इव ३५</p>
<p>एवं यैर्दत्तसत्काराः सुरभ्यश्चार्चिताः सदा।<br>
काअरूपा महात्मानः पूता विगतकिल्बिषाः ३६</p>
<p>तुल्यप्रभावा देवैस्ते मोदन्तेऽप्सरसां गणैः।<br>
गन्धर्वैरुपगीयन्ते गोशरण्या न संशयः ३७</p>
<p>ब्रह्मण्याः साधुवृत्ताश्च दयावन्तोऽनुकम्पिनः।<br>
घृणिनः शुभकर्माणो मोदन्ते तेऽमरैः सह ३८</p>
<p>यथैव सलिले मत्स्यः सलिलेन सहोह्यते।<br>
गोभिः पापकृतं कर्म दृढमेव मयोह्यते ३९</p>
<p>मातरः सर्वभूतानां प्रजासंरक्षणे स्मृताः।<br>
ब्रह्मणा लोकसारेण गावः पापभयापहाः ४०</p>
<p>तासु दत्तासु राजेन्द्रकिं न दत्तं भवेदिह।<br>
कृशाय तु विशेषेण वृत्तिग्लानाय सीदते ४१</p>
<p>इति विष्णुधर्मेषु गोप्रदानम्।<br>
अथ षष्टितमोऽध्यायः।<br>
भगवानुवाच।<br>
भूदानेन समं दानं न भूतं न भविष्यति।<br>
इति धर्मविदः प्राहुस्तन्मे निगदतः शृणु १</p>
<p>षष्टिं वर्षसहस्राणि स्वर्गे वसति भूमिदः।<br>
आच्छेत्ता चानुमन्ता च तान्येव नरके वसेत् २</p>
<p>अतिदानं तु सर्वेषां भूमिदानमिहोच्यते।<br>
अचला ह्यक्षया भूमिः सर्वान्कामान्प्रयच्छति ३</p>
<p>भूमिदः स्वर्गमारुह्य शाश्वतीरेधति समाः।<br>
पुनश्च जन्म सम्प्राप्य भवेद्भूमिपतिर्ध्रुवम् ४</p>
<p>यथा भूमिः सदा देवी दातारं कुरुते पतिम्।<br>
एवं सदक्षिणा दत्ता कुरुते गौर्जनाधिपम् ५</p>
<p>अपि पापकृतं प्राप्य प्रतिगृह्णीत भूमिदम्।<br>
महीं ददन्पवित्री स्यात्पुण्या हि जगती यतः ६</p>
<p>नाम वै प्रियदत्तेति गुह्यमेतत्सनातनम्।<br>
तदस्याः सततं प्रीत्यै कीर्तनीयं प्रयच्छता ७</p>
<p>यत्किञ्चित्कुरुते पापं पुरुषो वृत्तिकर्षितः।<br>
अपि गोचर्ममात्रेण भूमिदानेन शुध्यति ८</p>
<p>सुवर्णं रजतं ताम्रं मणिमुक्तावसूनि च।<br>
सर्वानेतान्महाप्राज्ञ ददाति वसुधां ददन् ९</p>
<p>तपो यज्ञाः श्रुतं शीलमलोभः सत्यवादिता।<br>
गुरुदैवतपूजा च नातिक्रमन्ति भूमिदम् १०</p>
<p>भर्तुर्निःश्रेयसे युक्तास्त्यक्तात्मानो रणे हताः।<br>
ब्रह्मलोकगताः सन्तो नातिक्रामन्ति भूमिदम् ११</p>
<p>फलकृष्टां महीं दत्त्वा सोदकां सफलान्विताम्।<br>
सोदकं वापि शरणं प्राप्नोति मम सम्पदम् १२</p>
<p>रत्नोपकीऋणां वसुधां यो ददाति द्विजातये।<br>
मुक्तः स कलुषैः सर्वैः स्वर्गलोके महीयते १३</p>
<p>इक्षुभिः सन्ततां भूमिं यवगोधूमशाड्बलाम्।<br>
ये प्रयच्छन्ति विप्रेभ्यो नोपसर्पन्ति ते यमम् १४</p>
<p>सर्वकामदुघां धेनुं सर्वसस्यसमुद्भवाम्।<br>
यो ददाति द्विजेन्द्राय ब्रह्मलोकं स गच्छति १५</p>
<p>भूमिदानं नरः कुर्वन्मुच्यते महतो भयात्।<br>
न भूयो भूमिदानाद्धि दानमन्यद्विशिष्यते १६</p>
<p>पुण्यां सर्वरसां भूमिं यो ददाति नरर्षभ।<br>
न तस्य लोकाः क्षीयन्ते भूमिदस्य महात्मनः १७</p>
<p>यथा जनित्री पुष्णाति क्षीरेण स्वसुतं नृप।<br>
एवं सर्वगुणा भूमिर्दातारमनुपुष्यति १८</p>
<p>अग्निष्टोमादिभिर्यज्ञैरिष्ट्वा विपुलदक्षिणैः।<br>
न तत्फलं अवाप्नोति यद्दत्त्वा वसुधां नृप १९</p>
<p>मृत्योर्हि किङ्करा दण्डा ह्यग्नितापाः सुदारुणाः।<br>
घोराश्च वारुणाः पाशा नोपसर्पन्ति भूमिदम् २०</p>
<p>पितरः पितृलोकस्था देवलोके दिवौकसः।<br>
सन्तर्पयन्ति दातारं भूमेः प्रभवतां वर २१</p>
<p>कृशाय कृशभृत्याय वृत्तिक्षीणाय सीदते।<br>
भूमिं वृत्तिकारीं दत्त्वा सत्त्री भवति मानवः २२</p>
<p>सिंहासनं तथा च्छत्त्रं वराश्वा वरवारणाः।<br>
भूमिदानस्य पुष्पाणि फलं स्वर्गं तथैव च २३</p>
<p>आदित्या इव दीप्यन्ते तेजसा दिवि मानवाः।<br>
ये प्रयच्छन्ति वसुधां ब्राह्मणायाहिताग्नये २४</p>
<p>यथा बीजानि रोहन्ति प्रकीर्णानि महीतले।<br>
तथा कामाधिरोहन्ति भूमिदानगुणार्जिताः २५</p>
<p>आस्फोटयन्ति पितरः प्रवल्गन्ति पितामहाः।<br>
भूमिदो नः कुले जातः स नः सन्तारयिष्यति २६</p>
<p>आदित्या वसवो रुद्राह्यश्विनौ वसुभिः सह।<br>
शूलपाणिश्च भगवानभिनन्दन्ति भूमिदम् २७</p>
<p>स नः कुलस्य पुरुषः स नो बन्धुः स नो गतिः।<br>
स दाता स च विक्रान्तो यो ददाति वसुन्धराम् २८</p>
<p>दातारमनुगृह्णाति यथा दत्तेन रोचते।<br>
पूर्वदत्तां हरन्भूमिं नरकायोपपद्यते २९</p>
<p>विन्ध्याटवीष्वतोयासु शुष्ककोटरवासिनः।<br>
कृष्णसर्पा हि जायन्ते ये हरन्ति वसुन्धराम् ३०</p>
<p>पतन्त्यश्रूणि रुदतां दीनानामवसीदताम्।<br>
ब्राह्मणानां हृतं क्षेत्रं हन्यात्त्रिपुरुषं कुलम् ३१</p>
<p>साधुभ्यो भूमिमाक्षिप्य न भूतिं विन्दते क्वचित्।<br>
दत्त्वा हि भूमिं साधुभ्यो विन्दते भूतिमुत्तमाम् ३२</p>
<p>पूर्वदत्तां द्विजातिभ्यो यत्नाद्रक्ष युधिष्ठिर।<br>
महीं महीभृतां श्रेष्ठ दानाच्छ्रेयोऽनुपालनम् ३३</p>
<p>यत्रैषः पठ्यते श्राद्धे भूमिदानस्य संस्तवः।<br>
न तत्र रक्षसां भागो नासुराणां कथञ्चन ३४</p>
<p>अक्षयं तु भवेच्छ्राद्धं पितॄणां नात्र संशयः।<br>
तस्माद्विश्रावयेदेनं श्राद्धेषु ब्राह्मणान्सदा ३५</p>
<p>एवमेतद्यथोद्दिष्टं पितॄणां दत्तमक्षयम्।<br>
भूमिदानं महाराज सर्वपापापहं शुभम् ३६</p>
<p>इति विष्णुधर्मेषु भूमिदानमतुलफलम्।</p>
<h2 id="heading-59"></h2>
<p>अथैकषष्टितमोऽध्यायः।<br>
भगवानुवाच।<br>
अग्निष्टोमादिभिर्यज्ञैरिष्ट्वा विपुलदक्षिणैः।<br>
न तत्फलमवाप्नोति सङ्ग्रामे यदवाप्नुयात् १</p>
<p>इति यज्ञविदः प्राहुर्यज्ञकर्मविशारदाः।<br>
तस्मात्तत्ते प्रवक्ष्यामि यत्फलं शस्त्रजीविनाम् २</p>
<p>धर्मलाभोऽर्थलाभश्च यशोलाभस्तथैव च।<br>
यः शूरो वध्यते युद्धे विमृदन्परवाहिनीम्।<br>
तस्य धर्मार्थकामाश्च यज्ञाश्चैवाप्तदक्षिणाः ३</p>
<p>परं ह्यभिमुखं हत्वा तद्यानं योऽधिरोहति।<br>
विष्णुक्रान्तं स यजत एवं युध्यन्रणाजिरे।<br>
अश्वमेधानवाप्नोति चतुरस्तेन कर्मणा ४</p>
<p>यस्तु शस्त्रमनुत्सृज्य वीर्यवान्वाहिनीमुखे।<br>
सम्मुखो वर्तते शूरः स स्वर्गान्न विवर्तते ५</p>
<p>राजानं राजपुत्रं वा सेनापतिमथापि वा।<br>
हन्यात्क्षत्रेण यः शूरस्तस्य लोकोऽक्षयो ध्रुवः ६</p>
<p>यावन्ति तस्य शस्त्राणि भिन्दन्ति त्वचमाहवे।<br>
तावतो लभते लोकान्सर्वकामदुघोऽक्षयान् ७</p>
<p>वीरासनं वीरशय्या वीरस्थानस्थितिः स्थिरा।<br>
गवार्थे ब्राह्मणार्थे वा स्वाम्यर्थे तु कृतं च यैः।<br>
ते गच्छन्त्यमलं स्थानं यथा सुकृतिनस्तथा ८</p>
<p>अभग्नं यः परं हन्याद्भग्नं च परिरक्षति।<br>
यस्मिन्स्थिते पलायन्ति सोऽपि प्राप्नोति स्वर्गतिम् ९</p>
<p>ऊर्ध्वं तिर्यक् च यश्चार्वाक् प्राणान्सन्त्यजते युधि।<br>
हताश्वश्च पतेद्युद्धे स स्वर्गान्न निवर्तते १०</p>
<p>यस्य चिह्नीकृतं गात्रं शरशक्त्यृष्टितोमरैः।<br>
देवकन्यास्तु तं वीरं रमयन्ति रमन्ति च ११</p>
<p>वराप्सरःसहस्राणि शूरमायोधने हतम्।<br>
त्वरितान्यभिधावन्ति मम भर्ता ममेति च १२</p>
<p>हतस्याभिमुखस्याजौ पतितस्यानिवर्तिनः।<br>
ह्रियते यत्परैर्द्रव्यं नरमेधफलं तु तत् १३</p>
<p>भूयो गतिं प्रवक्ष्यामि रणे येऽभिमुखा हताः।<br>
शक्यं त्विह समृद्धैस्तु यष्टुं क्रतुशतैर्नरैः।<br>
आत्मदेहं तु विप्रार्थे त्यक्तुं युद्धे सुदुष्करम् १५</p>
<p>यां यज्ञसङ्घैस्तपसा च विप्राः स्वर्गैषिणस्तत्र चयैः प्रयान्ति।<br>
क्षणेन तामेव गतिं प्रयान्ति महाहवे स्वां तनुं सन्त्यजन्तः १६</p>
<p>सर्वांश्च वेदान्सह षड्भिरङ्गैः।<br>
साङ्ख्यं च योगं च वने च वासम्।<br>
एतान्गुणानेक एवातिशेते।<br>
सङ्ग्रामधाम्न्यात्मतनुं त्यजेद्यः १७</p>
<p>इमां गिरं चित्रपदां शुभाक्षरां।<br>
सुभाषितां वृतभिदां दिवौकसाम्।<br>
चमूमुखे यः स्मरते दृढस्मृतिर्।<br>
न हन्यते हन्ति च सोऽरणे रिपून् १८</p>
<p>एष पुण्यतमः स्वर्ग्यः सुयज्ञः सर्वतोमुखः।<br>
सर्वेषामेव वर्णानां क्षत्रियस्य विशेषतः १९</p>
<p>भूयश्चैव प्रवक्ष्यामि भीष्मवाक्यमनुत्तमम्।<br>
यादृशाय प्रहर्तव्यं यादृशं परिवर्जयेत् २०</p>
<p>आततायिनमायान्तमपि वेदान्तगं रणे।<br>
जिघांसन्तं जिघांसीयान्न तेन ब्रह्महा भवेत् २१</p>
<p>हताश्वश्च न हन्तव्यः पानीयं यश्च याचते।<br>
व्याधितो दुर्बलश्चैव रथहीनस्तथैव च २२</p>
<p>भग्नधन्वाच्छिनगुणः प्राणेप्सुः कृपणं ब्रुवन्।<br>
विमुक्तकेशो धावेद्यो यश्चोन्मत्ताकृतिर्भवेत् २३</p>
<p>पर्णशाखातृणग्राही तवास्मीति च यो वदेत्।<br>
ब्राह्मणोऽस्मीति यश्चाह बालो वृद्धो नपुंसकः २४</p>
<p>तस्मादेतान्परिहरेद्यथोद्दिष्टान्रणाजिरे।<br>
हतो न हन्यते सद्भिर्हता एव हि भीरवः २५</p>
<p>इति विष्णुधर्मेषु सङ्ग्रामप्रशंसा।</p>
<h2 id="heading-60"></h2>
<p>अथ द्विषष्टितमोऽध्यायः।<br>
भगवानुवाच।<br>
अमांसभक्षणे राजन्यो धर्मः कुरुपुङ्गव।<br>
तन्मे शृणु यथातथ्यं यश्चास्य विधिरुत्तमः १</p>
<p>मासि मास्यश्वमेधेन यो यजेत शतं समाः।<br>
न च खादति यो मांसं सममेतद्युधिष्ठिर २</p>
<p>सदा यजति सत्त्रेण सदा दानं प्रयच्छति।<br>
सदा तपस्वी भवति मधुमांसविवर्जनात् ३</p>
<p>सर्ववेदा न तत्कुर्युः सर्वदानानि चैव हि।<br>
यो मांसरसमास्वाद्य सर्वमांसानि वर्जयेत् ४</p>
<p>दुष्करं हि रसज्ञेन मांसस्य परिवर्जनम्।<br>
चतुर्व्रतमिदं श्रेष्ठं प्राणिनां मृत्युभीरुणाम् ५</p>
<p>तदा भवति लोकेऽस्मिन्प्राणिनां जीवितैषिणाम्।<br>
विश्वास्यश्चोपगम्यश्च न हि हिंसारुदिर्यदा ६</p>
<p>दुष्टरांस्तरते म॥॥॥।आं मांसस्य परिवर्जनात्।<br>
प्राणा यथात्मनोऽभीष्टा भूतानामपि ते तथा।<br>
आत्मौपम्येन गन्तव्यं बुद्धिमद्भिर्महात्मभिः ७</p>
<p>अहिंसा परमो धर्मः सत्यमेव च पाण्डव।<br>
अहिंसा चैव सत्यं च धर्मो हि परमः स्मृतः ८</p>
<p>न हि मांसं तृणात्काष्ठादुपलाद्वापि जायते।<br>
जीवादुत्पद्यते मांसं तस्माद्गर्हन्ति तद्बुधाः।<br>
यदि वै खादको न स्यान्न तदा घातको भवेत् ९</p>
<p>लोभाद्वा बुद्धिमोहाद्वा यो मांसान्यत्ति मानवः।<br>
निर्घृणः स हि मन्तव्यः सद्धर्मपरिवर्जितः १०</p>
<p>स्वमांसं परमांसेन यो वर्धयितुमिच्छति।<br>
उद्विग्नवासे वसति यत्रतत्राभिजायते ११</p>
<p>धनेन क्रायको हन्ति उपभोगेन खादकः।<br>
घातको वधबन्धाभ्यामित्येष त्रिविधो वधः १२</p>
<p>भक्षयित्वा तु यो मांसं पश्चादपि निवर्तते।<br>
तस्यापि सुमहान्धर्मो यः पापाद्विनिवर्तते।<br>
वरमेकस्य सत्त्वस्य दद्यादक्षयदक्षिणाम्।<br>
न तु विप्रसहस्रस्य गोसहस्रं सकाञ्चनम्।<br>
यो दद्यात्काञ्चनं मेरुं कृत्स्नां वापि वसुन्धराम्।<br>
अभक्षणं च मांसस्य न तु तुल्यं युधिष्ठिर।<br>
इदमन्यत्प्रवक्ष्यामि पुराणमृषिनिर्मितम् १३</p>
<p>श्रूयते च पुराकल्पे ह्यृषीणां व्रीहयः पशुः।<br>
यजन्ते येन वै यज्ञानृषयः पुण्यकर्मिणः १४</p>
<p>ऋषिभिः संशयं पृष्टो वसू राजा ततः पुरा।<br>
अभक्ष्यं भक्ष्यमिति वै मांसमाह नराधिप १५</p>
<p>आकाशान्मेदिनीं प्राप्तस्ततः स पृथिवीपतिः।<br>
एतदेव पुनश्चोक्त्वा विवेश धरणीतलम् १६</p>
<p>कौमुदं तु विशेषेण शुक्लपक्षे नराधिप।<br>
वर्जयेत्सर्वमांसानि धर्मो ह्यत्र विधीयते १७</p>
<p>चतुरो वार्षिकान्मासान्यो मांसं परिवर्जयेत्।<br>
चत्वारि भद्राण्याप्नोति कीर्तिरायुर्यशो बलम् १८</p>
<p>अप्येकमिह यो मासं सर्वमांसानि वर्जयेत्।<br>
अतीत्य सर्वदुःखानि सुखं जीवेन्निरामयः १९</p>
<p>यो हि वर्षशतं पूर्णं तपस्तप्येत्सुदारुणम्।<br>
अप्येकं वर्जयेन्मासं मांसमेतत्समं मतम् २०</p>
<p>यो वर्जयति मांसानि मासं पक्षमथापि वा।<br>
स वै हिंसानिवृत्तस्तु ब्रह्मलोके महीयते २१</p>
<p>सर्वकालं तु मांसानि वर्जितानि महर्षिभिः।<br>
मन्वा क्षुपेण श्वेतेन तथैवेक्ष्वाकुनापि च २२</p>
<p>भृगुणा नलरामाभ्यां दिलीपरघुपौरवैः।<br>
आयुषा चैव गार्ग्येण जनकैश्चक्रवर्तिभिः २३</p>
<p>धुन्धुमाराम्बरीषाभ्यां नहुषेण च धीमता।<br>
गाधिना पुरुकुत्सेन कुरुणा पुरुणा तथा २४</p>
<p>मुचुकुन्देन मान्धात्रा सगरेण महात्मना।<br>
शिबिना चाश्वपतिना वीरसेनादिभिस्तथा २५</p>
<p>सञ्जयेनाथ भीष्मेण पुष्करेणाथ पाण्डुना।<br>
सुवर्णष्ठीविना चैव दुष्वन्तनृगरोहितैः २६</p>
<p>एतैश्चान्यैश्च बहुभिः सर्वैर्मांसं न भक्षितम्।<br>
शरत्कौमुदिकं मासं ततः स्वर्गं गता नृपाः।<br>
सर्वकामसमृद्धास्ते वसन्ति दिवि संस्थिताः २७</p>
<p>ब्रह्मलोके च पूज्यन्ते ज्वलमानाः श्रियावृताः।<br>
उपास्यमाना गान्धर्वैः स्त्रीसहस्रसमन्विताः २८</p>
<p>तदेवमुत्तमं धर्ममहिंसालक्षणं शुभन्।<br>
ये रक्षन्ति महात्मानो नाकपृष्ठे वसन्ति ते २९</p>
<p>मधु मांसं च ये नित्यं वर्जयन्तीह मानवाः।<br>
जन्मप्रभृति मद्यं च सर्वे ते मुनयः स्मृताः ३०</p>
<p>आपन्नश्चापदो मुच्येद्बद्धो मुच्येत बन्धनात्।<br>
व्याधितो मुच्यते रोगाद्दुःखान्मुच्येत दुःखितः ३१</p>
<p>यश्चैनं पठते नित्यं प्रयत्नाद्भरतर्षभ।<br>
घोरं सन्तरते दुर्गं स्वर्गवासं च विन्दति।<br>
तिर्यग्योनिं न गच्छेच्च रूपवांश्चैव जायते ३२</p>
<p>एतत्ते कथितं राजन्मांसस्य परिवर्जनम्।<br>
प्रवृत्तौ च निवृत्तौ च प्रमाणमृषिसत्तमैः ३३</p>
<p>इति विष्णुधर्मेष्वमांसभक्षणम्।</p>
<h2 id="heading-61"></h2>
<p>अथ त्रिषष्टितमोऽध्यायः।<br>
शौनक उवाच।<br>
गोब्राह्मणहितार्थाय चातुर्वर्ण्यहिताय च।<br>
अशिष्टनिग्रहार्थाय शिष्टानां रक्षणाय च।<br>
युधिष्ठिरस्य राजर्षेरेवं नारायणोऽब्रवीत् १</p>
<p>पञ्च रूपाणि राजानो धारयन्त्यमितौजसः।<br>
अग्नेरिन्द्रस्य सोमस्य यमस्य वरुणस्य च २</p>
<p>तान्न हिंसेन्न चाक्रोशेन्नाक्षिपेन्नाप्रियं वदेत्।<br>
देवा मानुषरूपेण चरन्ति पृथिवीमिमाम् ३</p>
<p>इन्द्रात्प्रभुत्वं ज्वलनात्प्रतापं।<br>
क्रौर्यं यमाद्वैश्रवणात्प्रभावम्।<br>
सत्त्वस्थितिं रामजनार्दनाभाम्।<br>
आदाय राज्ञः क्रियते शरीरम् ४</p>
<p>न चापि राजा मन्तव्यो मनुष्योऽयमिति प्रभो।<br>
महती देवता ह्येषा नररूपेण तिष्ठति ५</p>
<p>स्वयमिन्द्रोनरो भूत्वा पृथिवीमनुशासति।<br>
न हि पालयितुं शक्तो मनुष्यः पृथिवीमिमाम् ६</p>
<p>यत्प्रजापालनैः पुण्यं प्राप्नुवन्तीह पार्थिवाः।<br>
न तत्क्रतुसहस्रेण प्राप्नुवन्ति द्विजोत्तमाः ७</p>
<p>अधीतहुततप्तस्य कर्मणः सुकृतस्य च।<br>
षष्ठं लभति भागं तु प्रजा धर्मेण पालयन् ८</p>
<p>ग्रामाधिपत्यं नगराधिपत्यं देशाधिपत्यं पृथिवीपतित्वम्।<br>
न प्राप्नुवन्तीह मनुष्यमात्रा ये देवतानां न भवन्ति भागाः ९</p>
<p>न तदस्ति व्रतं लोके यद्राज्ञश्चरितोपमम्।<br>
न तद्वेदरहस्यं वा यद्राज्ञः फलतोऽधिकम्।<br>
एवंवृत्तास्तु राजानो देवभागा न मानुषाः १०</p>
<p>चतुर्वेद्यं हुतच॥॥न यो हिंसेत नराधिपः।<br>
दण्डस्यैते भयाद्भीता न खादन्ति परस्परम्।<br>
ज॥॥दण्डभयात्के॥॥॥ न दुर्वन्ति हि पातकम्।<br>
यमदण्डभयादन्ये न दुर्वन्ति परस्परम्।<br>
नाभीतो यजते कांश्चन्नाभीतो दण्डमिच्छति।<br>
य एव देवा हन्तारस्तांल्लोकोऽर्चयते भृशम्।<br>
हन्ता शक्रश्च रुद्रश्च हन्ता वैश्रवणो यमः।<br>
वरुणो वायुरादित्यः पर्जन्योऽग्निर्बृहस्पतिः ११</p>
<p>एतान्देवान्नमस्यन्ति प्रतापप्रणता जनाः।<br>
न ब्रह्माणं न धातारं न पूषाणं कथञ्चन १२</p>
<p>दण्डग्रस्तं जगत्सर्वं वश्यत्वमनुगच्छति।<br>
नायं क्लीबस्य लोकोऽस्ति न परः पार्थिवोत्तम १३</p>
<p>न हि पश्यामि जीवन्तं राजन्कञ्चिदहिंसया।<br>
उदके जन्तवो नित्यं पृथिव्यां च फलेषु च।<br>
न हत्वा लिप्यते राजा प्रजा धर्मेण पालयन् १४</p>
<p>यदि दण्डो न विद्येत दुर्विनीतास्तथो नराः।<br>
हन्युः पशून्मनुष्यांश्च याज्ञियानि हविंषि च १५</p>
<p>वृकवत्क्षपयेयुश्च यो यस्य बलवत्तरः।<br>
तस्मात्प्राणिहिते दण्डे हिंसादोषो न बाधते।<br>
नैवोस्त्रा न बलीवर्दा नाश्वाश्वतरगर्दभाः।<br>
युक्ता वहेयुर्यानानि दण्डश्चेन्नोद्यतो भवेत् १६</p>
<p>सत्यं किलैतद्यदुवाच शक्रो।<br>
दण्डः प्रजा रक्षति साधुवृत्तः।<br>
यस्याग्नयः प्रतिमासस्य भीताः।<br>
सन्तर्जिता दण्डभयाज्ज्वलन्ति १७</p>
<p>यत्र श्यामो लोहिताक्षो दण्डश्चरति पापहा।<br>
प्रजास्तत्र न मुह्यन्ते नेता चेत्साधु पश्यति १८</p>
<p>दण्डनीतौ सुनीतायां सर्वे सिध्यन्त्युपक्रमाः।<br>
दण्डश्चेन्न प्रवर्तेत विनश्येयुरिमाः प्रजाः १९</p>
<p>वृकवद्भक्षयेयुश्च यो यस्य बलवत्तरः।<br>
काकाद्याश्च पुरोदाशं श्वा चैवावलिहेद्धविः २०</p>
<p>स्वाम्यं च न स्यात्कस्मिंश्चित्प्रवर्तेताधरोत्तरम्।<br>
चातुर्वर्ण्यविमोक्षाय दुर्विनीतभयाय च २१</p>
<p>दण्डेन नियतो लोको धर्मस्थानं च रक्षति।<br>
सर्वो दण्डजितो लोको दुर्लभो हि शुचिर्जनः २२</p>
<p>दण्डस्य हि भयाद्भीता नरास्तिष्ठन्ति शासने।<br>
तिऽपि भोगाय कल्पन्ते दण्डेनोपरिपीडिताः २३</p>
<p>गुरुरात्मवतां शास्ता शास्ता राजा दुरात्मनां।<br>
इहप्रच्छन्नपापानां शास्ता वैवस्वतो यमः २४</p>
<p>पापानामथ मूढानां परद्रव्यापहारिणाम्।<br>
परदाररता ये च ये च पातकसञ्ज्ञिताः।<br>
तेषां तु शासनार्थाय मयैतत्समुदाहृतम् २५</p>
<p>ब्राह्मण्यं दुष्करं ज्ञात्वा तस्य दण्डं निपातयेत्।<br>
कर्मानुरूपो दण्डः स्याद्गोहिरण्यादिको भवेत्।<br>
अवध्यो ब्राह्मणो राजन्स्त्री वृद्धो बाल एव च २६</p>
<p>यश्चरेदशुभं कर्म पापं राजविगर्हितम्।<br>
पातकेषु च वर्तेत निग्रहं तस्य कारयेत् २७</p>
<p>शिरसो मुण्डनं कृत्वा गोमयेनानुलेपयेत्।<br>
खरयानेन नगरं डिण्डिमेन तु भ्रामयेत्।<br>
राजनिर्दिष्टदण्डस्य प्रायश्चित्तं न विद्यते २८</p>
<p>एष ते कथितो दण्डो ब्राह्मणस्य युधिष्ठिर।<br>
क्षत्रियस्य तु यो दण्डस्तं वक्ष्याम्यनुपूर्वशः २९</p>
<p>परद्रव्यादिहरणे परदाराभिमर्दने।<br>
पातकेषु च सर्वेषु यो हि वर्तेत क्षत्रियः।<br>
तस्य दण्डं प्रवक्ष्यामि तन्मे निगदतः शृणु ३०</p>
<p>हस्तपादपरिच्छेदं कर्णनासावकर्तनम्।<br>
सर्वस्वहरणं कृत्वा परराष्ट्राय प्रेशयेत् ३१</p>
<p>राज्यं काङ्क्षेत यो मूढो राजपत्नीमथापि वा।<br>
शरैस्तु राजा विध्येत शक्तिचक्रगदादिभिः ३२</p>
<p>क्षत्रियस्य तु दुष्टस्य दण्ड एष विधीयते।<br>
वैश्यस्यापि च यो दण्डस्तं प्रवक्ष्यामि भारत ३३</p>
<p>पातकेष्वेव क्रूरेषु यस्तु वैश्यः प्रवर्तते।<br>
परदारे परद्रव्ये तस्य निग्रहमादिशेत् ३४</p>
<p>शूलायां भेदनं तस्य वृक्षशाखावलम्बनम्।<br>
एतद्वैश्यस्य निर्दिष्टं शूद्रस्याप्यनुपूर्वशः ३५</p>
<p>शूले शूद्रस्य यो दुष्टस्तस्यैकस्य वधः स्मृतः।<br>
कुञ्जरेणाभिमर्देत मीनीयामथ पाचयेत्।<br>
एतच्छूद्रस्य निर्दिष्टं नान्यो दण्डो विधीयते ३६</p>
<p>नैकस्यार्थे कुलं हन्यान्न राष्ट्रं न च ग्रामकम्।<br>
धनलोभान्न मोक्तव्यो रागाद्वा शासनं विना।<br>
एकं सुशिष्टितं कृत्वा शेषं कोशं प्रवेशयेत् ३७</p>
<p>शौनक उवाच।<br>
युधिष्ठिरस्य राजर्षेरेवं नारायणोऽब्रवीत्।<br>
समासेन यथान्यायं दण्डनीतिमनुत्तमाम् ३८</p>
<p>उत्तमाधमकार्येषु समेषु विषमेषु च।<br>
राजधर्मांस्तु पश्येत विष्णुना समुदाहृतान् ३९</p>
<p>इति विष्णुधर्मेषु दण्डनीतिः।</p>
<h2 id="heading-62"></h2>
<p>अथ चतुष्षष्टितमोऽध्यायः।<br>
शौनक उवाच।<br>
एतान्धर्माञ्जगन्नाथः पाण्डुपुत्राय पृच्छते।<br>
जगाद पुरुषव्याघ्र किमन्यच्छ्रोतुमिच्छसि १</p>
<p>शतानीक उवाच।<br>
भगवन्वहतां भक्तिं देवदेवे जनार्दने।<br>
यत्फलं कथितं तज्ज्ञैस्तन्मे विस्तरतो वद २</p>
<p>शौनक उवाच।<br>
यत्फलं वहतां भक्तिमच्युते भवति प्रभो।<br>
न तद्वर्णयितुं शक्यं हरिः सर्वेप्सितप्रदः ३</p>
<p>यादृक् सत्त्वं मनुष्याणां तादृगाराध्य केशवम्।<br>
फलमिच्छन्ति तादृच्च लभ्यते तैर्नरेश्वर ४</p>
<p>मुक्तिकामा नरा मुक्तिं स्वर्गं देवत्वमीप्सवः।<br>
गन्धर्वयक्षसिद्धानां वृण्वन्त्यन्ये सलोकताम् ५</p>
<p>वर्षेष्वभीप्सवो विष्णुं पातालेषु तथापरे।<br>
भोगानभीप्सवो विष्णुं तोषयन्ति नराधिप ६</p>
<p>तथापरे नरैश्वर्यमारोग्यं गुणवद्भुवि।<br>
प्रार्थयन्त्यच्युतं देवमाराध्य जगतो गतिम् ७</p>
<p>धर्मोपदेशादचलां वहन्भक्तिं जनार्दने।<br>
सशरीरो गतः स्वर्गं धर्मपुत्रो युधिष्ठिरः ८</p>
<p>तथैव जनकः कृष्णे विनिवेश्य स्वमानसम्।<br>
अवाप परमां सिद्धिं वसुः प्रायात्त्रिपिष्टपम् ९</p>
<p>अन्ये च ये ये मुनयो ये ये च वसुधाधिपाः।<br>
अवापुरतुलान्कामांस्ते ते सन्तोष्य केशवम् १०</p>
<p>अनाराध्य जगन्नाथं सर्वपापहरं हरिम्।<br>
सद्गतिः केन सम्प्राप्ता भोगाश्चापि मनोरमाः ११</p>
<p>द्रौणिब्रह्मास्त्रनिर्दग्धस्तव राजन्पितामहः।<br>
विष्णोः कार्यमनुष्यस्य दर्शनादुत्थितः पुनः १२</p>
<p>नामसङ्कीर्तनाद्यस्य पापमन्यैरुपद्रवैः।<br>
समं विनाशमायाति देवः कोऽभ्यधिकस्ततः १३</p>
<p>राष्ट्रस्य शरणं राजा पितरौ बालकस्य च।<br>
धर्मः समस्तमर्त्यानां सर्वस्य शरणं हरिः १४</p>
<p>मुक्तिहेतुमनाद्यन्तमजमक्षयमच्युतम्।<br>
नमस्यन्सर्वलोकस्य नमस्यो जायते नरः १५</p>
<p>न हि तस्य गुणाः सर्वे सर्वैर्मुनिगणैरपि।<br>
वक्तुं शक्या वियुक्तस्य सत्त्वाद्यैरखिलैर्गुणैः १६</p>
<p>शतानीक उवाच।<br>
श्रुतं मया यथा पूर्वमार्यको मे युधिष्ठिरः।<br>
सशरीरो गतः स्वर्गं जितमात्मीयकर्मभिः १७</p>
<p>यत्त्वेतद्भगवानाह स यथा पाण्डुपूर्वजः।<br>
धर्मोपदेशाद्गोविन्दमाराधयत तद्वद १८</p>
<p>शौनक उवाच।<br>
पुरा शासति धर्मज्ञे धर्मपुत्रे युधिष्ठिरे।<br>
तस्यैव वैश्वदेवान्ते चण्डालोऽभ्यागमत्किल १९</p>
<p>समुपेत्य गृहं तस्य धर्मपुत्रस्य विस्मितः।<br>
उवाच श्वपचो द्वाःस्थं प्रश्रयावनतस्थितः २०</p>
<p>चण्डाल उवाच।<br>
कस्यैतद्भवनं दिव्यं मणिरत्नविभूषितम्।<br>
शुद्धस्फटिकसोपानं मणिकाञ्चनतोरणम् २१</p>
<p>प्रतीहार उवाच।<br>
अष्टाशीतिसहस्राणि ब्राह्मणानां दिने दिने।<br>
युधिष्ठिरमृते भूपं भुञ्जते कस्य वेश्मनि २२</p>
<p>कथमेतन्न जानीषे चन्द्रबिम्बमिवापरम्।<br>
युधिष्ठिरस्य भवनं देवराजगृहोपमम् २३</p>
<p>चण्डाल उवाच।<br>
अबलस्य बलं राजा बालस्य रुदितं बलम्।<br>
बलं मूर्खस्य वै मौनं तस्करस्यानृतं बलम् २४</p>
<p>गच्छ जल्प स्वराजानं प्रतीहार वचो मम।<br>
दुःखार्तः कार्यवान्राजंश्चण्डालो द्वारि तिष्ठति २५</p>
<p>केनापि हेतुमात्रेण भवन्तं दुष्टमागतः।<br>
इत्युक्तो धर्मराजस्य प्रतीहारो यथोदितम्।<br>
निवेदयामास तथा धर्मराजोऽब्रवीदिदम् २६</p>
<p>युधिष्ठिर उवाच।<br>
किं रूपं कीदृशं शीलं कोऽस्यार्थः किं प्रयोजनम्।<br>
ब्रूहि द्वाःस्थ यथावन्मे नरस्तिष्ठति कीदृशः २७</p>
<p>प्रतीहार उवाच।<br>
काककोकिलकृष्णाङ्गो भग्ननासारुणेक्षणः।<br>
यवमध्यः कृशग्रीवो वक्रपादो महाहनुः २८</p>
<p>युधिष्ठिर उवाच।<br>
ब्रूहि गच्छ दुराचारं चण्डालं पापकर्मिणम्।<br>
देवकार्यस्य वेलायां दुतस्त्वं प्रत्युपस्थितः २९</p>
<p>चण्डालपतितौ दृष्ट्वा नरः पश्येत भास्करम्।<br>
स्नातस्त्वेतावथालोक्य सचैलस्नानमर्हति ३०</p>
<p>इत्याज्ञप्ते तथोक्तस्तु चण्डालस्तेन वै ततः।<br>
प्रत्युवाच प्रतीहारमीषन्मन्युपरिप्लुतः ३१</p>
<p>चण्डाल उवाच।<br>
किं देवकार्येण नराधिपस्य कृत्वा हि मन्युं विषयस्थितानाम्।<br>
तद्देवकार्यं स च यज्ञहोमो यदश्रुपाता न पतन्ति राष्ट्रे ३२</p>
<p>इदं वचनमव्यग्रं प्रतीहार त्वरा मम।<br>
निवेदय स्वराजेन्द्रंयथेष्टं स करोतु वै।<br>
इत्युक्तः सत्वरं गत्वा धर्मराजं तथा तथं।<br>
कथयामास तत्सर्वं चाण्डालेन यदीरितम्।<br>
सुशोभनमिदं वाक्यं न भवेदन्त्यजातिषु।<br>
चिन्तयित्वा ततो राजा निर्जगाम युधिष्ठिरः।<br>
इत्येतद्वचनं श्रुत्वा निर्जगाम युधिष्ठिरः।<br>
प्रत्युवाच च चण्डालमीषन्कोपसमन्वितः ३३</p>
<p>युधिष्ठिर उवाच।<br>
कुतस्ते भयमुत्पन्नं येन त्वं गृहमागतः।<br>
आवाधाकारणं सर्वं यथावत्कथयस्व मे ३४</p>
<p>तदहं ते प्रतिज्ञाय चण्डकर्मकरक्षणम्।<br>
अपास्य देवकार्यार्थं प्रविश्याम्यन्तरं पुनः ३५</p>
<p>चण्डाल उवाच।<br>
न भुञ्जते ब्राह्मणा मे सर्वाश्चोद्विजते जनः।<br>
प्राणिहिंसा च नो वृत्तिर्देव पुष्णाति मेऽनृतम् ३६</p>
<p>अनेकजन्मसाहस्रीं प्राप्य संसारपद्धतिम्।<br>
मानुष्ये कुत्सितां जातिमापन्नो मुषितोऽस्मि भोः ३७</p>
<p>कर्मभूमिमिमां राजन्प्रार्थयन्ति दिवौकसः।<br>
तां सम्प्राप्य वृथाजन्मा मुष्टोऽस्मि कुरुसत्तम ३८</p>
<p>दुःखे दुःखाधिकान्पश्येत्सुखे पश्येत्सुखाधिकान्।<br>
आत्मानं शोकहर्षाभ्यां शत्रुभ्यामिव नार्पयेत् ३९</p>
<p>सोऽहमिच्छामि विज्ञातुमतिदुष्कृतकर्मकृत्।<br>
वक्तुमर्हसि धर्मज्ञ कः पापिष्ठतरो मया ४०</p>
<p>युधिष्ठिर उवाच।<br>
आनमुपरि श्रान्तं ब्राह्मणं गृहमागतम्।<br>
अनर्चयित्वा यो भुङ्क्ते स पापिष्ठतरस्त्वया ४१</p>
<p>मातरं पितरं चैव विकलं नेत्रदुर्बलम्।<br>
यो नाभ्युद्धरते पुत्रः स पापिष्ठतरस्त्वया ४२</p>
<p>गोधनस्य तृषार्तस्य जलार्थं परिधावतः।<br>
विघ्नमाचरते यस्तु स पापिष्ठतरस्त्वया ४३</p>
<p>विवाहयित्वा यः कन्यां कुलजां शीलमण्डनाम्।<br>
विना त्यजति दोषेण स पापिष्ठतरस्त्वया ४४</p>
<p>आशाकारस्त्वदाता यो दातुश्च प्रतिषेधकः।<br>
दत्तं च यः कीर्तयति स पापिष्ठतरस्त्वया ४५</p>
<p>बहुभृत्यैर्दरिद्रैश्च धनं सन्तं द्विजोत्तमैः।<br>
याचितो न प्रयच्छेद्यः स पापिष्ठतरस्त्वया ४६</p>
<p>ब्राह्मणः क्षत्रियो वापि वैश्यः शूद्रोऽपि वा नरः।<br>
स्वधर्मं सन्त्यजेद्यस्तु स पापिष्ठतरस्त्वया ४७</p>
<p>चण्डाल उवाच।<br>
कृतार्थोऽहं गमिष्यामि यशोधर्ममवाप्नुहि।<br>
तुष्टोऽस्म्यहं स्वया योन्या मत्तः प्रोक्तास्त्वयाधमाः ४८</p>
<p>युधिष्ठिर उवाच।<br>
देवतानामृषीणां च पितॄणां च कृतं मया।<br>
साम्प्रतं देशकालोऽयं त्वमेवात्र भवातिथिः ४९</p>
<p>चण्डाल उवाच।<br>
चण्डालोऽहं महाराज पतितो लोकवर्जितः।<br>
कथं निहीनो वर्णेभ्यो भोक्ष्यामि भवतो गृहे ५०</p>
<p>युधिष्ठिर उवाच।<br>
चण्डालो भव पापो वा शत्रुर्वा पितृघातकः।<br>
देशकालाभ्युपेतं त्वां भरणीयं हि वेद्म्यहम् ५१</p>
<p>चण्डाल उवाच।<br>
दशसूनासमं चक्रं दशचक्रसमो ध्वजः।<br>
दशध्वजसमा वेश्या दशवेश्यासमो नृपः ५२</p>
<p>दश सूनासहस्राणि कुरुते यो हि सौनिकः।<br>
तेन तुल्यः स्मृतो राजा घोरस्तस्य प्रतिग्रहः ५३</p>
<p>युधिष्ठिर उवाच।<br>
नानागोत्रादिचरणा भुञ्जते ब्राह्मणा मम।<br>
न ते वदन्ति वाग्दुष्टं यथैतत्कीर्तितं त्वया ५४</p>
<p>चण्डाल उवाच।<br>
लोभात्मानो न जानीयुर्ब्राह्मणा राजकिल्बिषम्।<br>
वरं स्वमांसमत्तव्यं न तु राजप्रतिग्रहम् ५५</p>
<p>राजकिल्बिषदग्धानां ब्राह्मणानां युधिष्ठिर।<br>
छिन्नानामिव बीजानां पुनर्जन्म न विद्यते ५६</p>
<p>राजप्रतिग्रहो घोरो मध्वास्वादो विषोपमः।<br>
बुधेन प्रतिहर्तव्यः स्वमांसस्येव भक्षणम् ५७</p>
<p>अधीत्य चतुरो वेदान्सर्वशास्त्रार्थतत्त्ववित्।<br>
नरेन्द्रभवने भुङ्क्त्वा विष्ठायां जायते कृमिः ५८</p>
<p>युधिष्ठिर उवाच।<br>
निन्दसे सर्वराजानो न चात्मानं प्रशंससि।<br>
धैर्यवानात्मनोऽनिन्द्यो नाश्वासार्थं च पृच्छसि।<br>
विमुक्तक्रोधहर्शश्च कोऽप्यत्र प्रतिभासि नः।<br>
अनिन्द्यो निन्द्यरूपेण महात्मा त्वं हि मे मतः।<br>
को भवान्ब्रूहि सत्यं मे किमर्थमिह चागतः।<br>
भवानुपेन्द्रः! शक्रो वा शर्वो वा त्वं पिनाकधृक्।<br>
अथवा निन्द्यरूपेण पिता नस्त्वमिहागतः ५९</p>
<p>धर्म उवाच।<br>
ज्ञातोऽस्मि पृथिवीपाल तुष्टश्च तव दर्शनात्।<br>
नन्दन्तु भूमिभागास्ते येषु त्वं पृथिवीपतिः ६०</p>
<p>निर्जित्य परसैन्यानि क्षितिं धर्मेण पालय।<br>
स्वल्पमप्यस्तु ते वेलां आ गोविन्दोज्झितं मनः ६१</p>
<p>युधिष्ठिर उवाच।<br>
किं मे राज्येन भोस्तात विषयैर्जीवितेन वा।<br>
योऽहं सूनासहस्रैस्तु दशभिः परिवेष्टितः ६२</p>
<p>धर्म उवाच।<br>
मा विषादं नरश्रेष्ठ समुपैहि युधिष्ठिर।<br>
यज्ञेश्वरं यज्ञमूर्तिं त्वं च विष्णुं समाश्रितः ६३</p>
<p>येषां न विषये विप्रा यज्ञैर्यज्ञपतिं हरिम्।<br>
यजन्ति भूभुजस्तेषामेतत्सूनोदितं फलम् ६४</p>
<p>येषां पाषण्डसङ्कीर्णं न राष्ट्रं ब्राह्मणोत्कटम्।<br>
ते तु सूनासहस्राणां दशानां भागिनो नृपाः ६५</p>
<p>येषां न यज्ञपुरुषः कारणं पुरुषोत्तमः।<br>
ते तु पापसमाचाराः सूनापापौघभागिनः ६६</p>
<p>त्वं तु मत्प्रभवस्तात विष्णुभक्तस्तथैव च।<br>
इष्टिर्वैश्वानरी पापमुपहंस्यति तेऽखिलम् ६७</p>
<p>अवश्यं विषये कश्चिद्ब्राह्मणः संश्रितव्रतः।<br>
इष्टिं वैश्वानरीं कप्तां निर्वपेदब्दपर्यये।<br>
तस्य षड्भागमात्रेण त्वं पापं निर्दहिष्यसि ६८</p>
<p>स त्वं वरय भद्रंते वरं यन्मनसेच्छसि।<br>
सम्यक् श्रद्धासमाचारादहमाराधितस्त्वया ६९</p>
<p>अथ पातकभीतस्त्वं सर्वभावेन भारत।<br>
विमुक्तान्यसमारम्भो नारायणपरो भव ७०</p>
<p>परः पराणामाद्योऽसौ ज्ञेयो ध्येयो जनार्दनः।<br>
तदर्थमपि कर्माणि कुर्वन्पापं व्यपोहति ७१</p>
<p>लोभादिव्याप्तहृदयो यत्पापं कुरुते नरः।<br>
विलयं याति तत्सर्वमच्युते हृदये स्थिते ७२</p>
<p>शमायालं जलं वह्नेस्तमसो भास्करादयः।<br>
क्षान्तिः कलेरघौघस्य नामसङ्कीर्तनं हरेः ७३</p>
<p>युधिष्ठिर उवाच।<br>
प्रसन्नो यदि मे तात वरार्हो यदि चाप्यहम्।<br>
वरं तदेकमेवैतं प्राप्तुमिच्छाम्यहं पितः ७४</p>
<p>जाग्रत्स्वप्नसुषुप्तेषु योगस्थस्य सदा मम।<br>
या काचिन्मनसो वृत्तिः सा भवत्वच्युताश्रया ७५</p>
<p>या या जायेत मे बुद्धिर्यावज्जीवाम्यहं पितः।<br>
सा सा छिनत्तु सन्देहान्कृष्णाप्तौ परिपन्थिनः ७६</p>
<p>यथा गोविन्दमाराध्य सशरीरः सुरालयम्।<br>
प्राप्नुयामिति मे तात प्रयच्छ प्रवरं वरम् ७७</p>
<p>धर्म उवाच।<br>
एवमेतदशेषं ते मत्प्रसादाद्भविष्यति।<br>
नास्ति गोविन्दभक्तानां वाञ्छितं भुवि दुर्लभम् ७८</p>
<p>शौनक उवाच।<br>
इति धर्मोपदेशेन सर्वदेववरं हरिम्।<br>
आराध्य पाण्डवो यातः सशरीरः सुरालयम् ७९</p>
<p>इति विष्णुधर्मेषु चण्डालयुधिष्ठिरसंवादः।</p>
<h2 id="heading-63"></h2>
<p>अथ पञ्चषष्टितमोऽध्यायः।<br>
शौनक उवाच।<br>
भूयश्च शृणु राजेन्द्रजनकेन महात्मना।<br>
यद्गीतं वहता भक्तिं ज्ञानमासाद्य केशवे १</p>
<p>सर्वत्र समदृष्टिं तं जनकं मिथिलेश्वरम्।<br>
पश्यन्तमच्युतमयं सर्वं च सचराचरम् २</p>
<p>द्विजरूपं समास्थाय देवदेवो जनार्दनः।<br>
उपतस्थे महाभागं प्रत्युवाच च पार्थिवम् ३</p>
<p>देव उवाच।<br>
राजञ्जनक भद्रंते यद्ब्रवीमि निबोध तत्।<br>
कुरुष्व च महाबुद्धे यदि साधु मतं तव ४</p>
<p>पृथिवीं पृथिवीपालः पालयित्वा पिता तव।<br>
स्वर्गं गतस्तथा भ्राता सम्यक् सत्यध्वजो नृपः ५</p>
<p>त्वं पुनर्निरभीमानः सर्वत्र समदर्शनः।<br>
रिपुमित्रादिवर्गेषु कथमेतद्भविष्यति ६</p>
<p>मित्रेषु मित्रवन्न त्वं नाहितेष्वरिवद्भवान्।<br>
मध्यस्थभाग्न चैव त्वं तथोदासीनवृत्तिषु ७</p>
<p>शब्दादयो ये विशयास्ते वैराग्यफला नृप।<br>
नीत्या विहीनस्तु भवान्कथं राज्यं करिष्यति ८</p>
<p>सर्वैर्नीतिं समास्थाय यथा ते प्रपितामहैः।<br>
कृतं राज्यं तथा भूप कुरु मातिजडो भव ९</p>
<p>तव प्रज्ञा मता ह्येषा मम मोहो महीपते।<br>
त्रिवर्गसाधनं प्रज्ञा न धर्मादिविरोधिनी १०</p>
<p>जनक उवाच।<br>
सम्यगाह भवान्विप्र वाच्यमेवं भवद्विधैः।<br>
ममापि श्रूयतां वाक्यं भवतो यदि रोचते ११</p>
<p>यदा सर्वगतो विष्णुः परमात्मा प्रजापतिः।<br>
तदा मित्रादिमध्यस्थसञ्ज्ञा केषु निपात्यताम् १२</p>
<p>पिता माता तथा भ्राता यदा नान्यज्जनार्दनात्।<br>
पितृमातृमयीं सञ्ज्ञां तदा कुत्र करोम्यहम् १३</p>
<p>सोऽहं ब्रवीमि यद्वाक्यं तन्निबोध द्विजोत्तम।<br>
अनेकरूपरूपोऽयं विष्णुरेवाखिलं जगत् १४</p>
<p>विष्णुः पिता मे जगतः प्रतिष्ठा विष्णुर्माता विष्णुरेवाग्रजो मे।<br>
विष्णुर्गतिर्विष्णुमयस्तथास्मि विष्णौ स्थितोऽस्म्यक्षगतश्च विष्णुः १५</p>
<p>यो मे ममत्वोपगतः स विष्णुर्यश्चारिभूतो मम सोऽपि विष्णुः।<br>
दिवं वियद्भूः ककुभश्च विष्णुर्भूतानि विष्णुर्भुवनानि विष्णुः १६</p>
<p>पश्यामि विष्णुं न परं ततोऽन्यच्।<br>
शृणोमि विष्णुं न परं ततोऽन्यत्।<br>
स्पृशामि विष्णुं न परं ततोऽन्यज्।<br>
जिघ्रामि विष्णुं न परं ततोऽन्यत् १७</p>
<p>रसामि विष्णुं न परं ततोऽन्यन्।<br>
मन्ये च विष्णुं न परं ततोऽन्यत्।<br>
जिघ्रामि विष्णुं न परं ततोऽन्यच्।<br>
नमामि विष्णुं न परं ततोऽन्यत्।<br>
बुध्यामि विष्णुं न परं ततोऽन्यत्।<br>
सर्वं हि विष्णुर्न परं ततोऽन्यत् १८</p>
<p>विष्णुः समस्तं न परं ततोऽस्ति।<br>
विष्णुः समस्तं न परं च देवः।<br>
विष्णुः स्थारीयान्न परं ततोऽस्ति।<br>
विष्णुर्लघीयान्न परं ततोऽस्ति।<br>
विष्णुर्गरीयान्न परं ततोऽन्यत् १९</p>
<p>यथा न विष्णुव्यतिरिक्तमन्यच्छृणोमि पश्यामि तथा स्पृशामि।<br>
सत्येन तेनोपशमं प्रयान्तु दोषा विमुक्तेः परिपन्थिनो ये २०</p>
<p>न मेऽस्ति बन्धुर्न च मेऽस्ति शत्रुर्न भूतवर्गो न जनो मदन्यः।<br>
त्वं चाहं अन्ये च शरीरभेदैर्विभिन्नमीशस्य हरेः स्वरूपम् २१</p>
<p>मूर्तामूर्तिविशेषं तु पश्यतस्तन्मयं द्विज।<br>
क्रोधहर्षादयो भावाः स्थास्यन्ति हृदये कथम् २२</p>
<p>स त्वं प्रसीद मोहोऽयमथ चेन्मम सुव्रत।<br>
तथापि मा रुषं कार्षीरचिकित्स्या हि मोहिताः २३</p>
<p>शौनक उवाच।<br>
बहुरूपस्ततो रूपं शङ्खचक्रगदाधरम्।<br>
दर्शयामास सुप्रीतो जनकाय जनार्दनः २४</p>
<p>ततस्तद्दर्शनाद्भूपं शिरसा प्रणतं प्रभुः।<br>
आद्यः प्रजापतिपतिः प्रत्युवाचाच्युतो हरिः २५</p>
<p>वरं वरय भूपाल परितुष्टोऽस्मि तेऽनघ।<br>
मय्यर्पितमनोबुद्धेः सदैवाहं न दुर्लभः २६</p>
<p>जनक उवाच।<br>
यदि देव प्रसन्नोऽसि सम्यगाराधितो मया।<br>
तद्वृणोमि वरं भक्तिस्त्वय्येवास्तु सदा मम २७</p>
<p>शौनक उवाच।<br>
एवं भविष्यतीत्युक्त्वा गतोऽन्तर्धानमीश्वरः।<br>
सोऽपि लेभे लयं विष्णौ भक्त्या योगिसुदुर्लभम् २८</p>
<p>इति कृष्णे नरव्याघ्र कुर्वन्भक्तिं नरः सदा।<br>
प्राप्नोति पुरुषव्याघ्र मुक्तिं चाप्यतिदुर्लभाम् २९</p>
<p>इति विष्णुधर्मेषु जनकगीता।</p>
<h2 id="heading-64"></h2>
<p>अथ षट्षष्टितमोऽध्यायः।<br>
शतानीक उवाच।<br>
जगद्धातुरनन्तस्य वासुदेवस्य भार्गव।<br>
ममावतारानखिलाञ्श्रोतुमिच्छा प्रवर्तते १</p>
<p>यथा यथा हि कृष्णस्य कथेयं कथ्यते त्वया।<br>
जायते मनसः प्रीतिरुद्भूतपुलकस्तथा २</p>
<p>मनःप्रीतिरनायासादपुण्यचयसङ्क्षयः।<br>
प्राप्यते पुरुषैर्ब्रह्मञ्शृण्वद्भिर्भगवत्कथाम् ३</p>
<p>स कुरुष्वामलमते प्रसादप्रवणं मनः।<br>
अवतारान्सुरेशस्य विष्णोरिच्छामि वेदितुम् ४</p>
<p>शौनक उवाच।<br>
जगद्गुरुं जगद्योनिमनन्तमुदकेशयम्।<br>
नारायणं पुराकल्पे पृष्टवान्कमलोद्भवः ५</p>
<p>विनिर्जग्मुर्मुखेभ्यस्तु ब्रह्मणो व्यक्तजन्मनः।<br>
ॐकारप्रवणा वेदा जग्मुस्ते च रसातलम् ६</p>
<p>एकार्णवे जगत्यस्मिन्ब्रह्मण्यमिततेजसि।<br>
कृष्णनाभिह्रदोद्भूतकमलोदरशायिनि ७</p>
<p>भोगिशय्याशयः कृष्णो द्वितीयान्तनुमात्मनः।<br>
कृत्वा मीनमयीं सद्यः प्रविवेश रसातलम् ८</p>
<p>वेदमूर्तिस्ततो वेदानानिन्ये ब्रह्मणोऽन्तिकम्।<br>
मधुकैटभाभ्यां च पुनर्भोगिशय्यागतो हरिः।<br>
हृतान्हयशिरा भूत्वा वेदानाहृतवान्रसात् ९</p>
<p>आहृतेष्वथ वेदेषु देवदेवं पितामहः।<br>
तुष्टाव प्रणतो भक्त्या तस्य चाविर्बभौ हरिः १०</p>
<p>अथामरगुरुं विष्णुमनन्तमजमव्ययम्।<br>
उवाच प्रकटीभूतं प्रणिपत्याब्जसम्भवः ११</p>
<p>ब्रह्मोवाच।<br>
नमः सूक्ष्मातिसूक्ष्माय नमस्तुभ्यं त्रिमूर्तये।<br>
बहुरूपादिमध्यान्त परिणामविवर्जित १२</p>
<p>जगदीशस्य सर्वस्य जगतः सर्वकामद।<br>
अहमात्मभवो देव त्वयाध्यक्षो निरूपितः १३</p>
<p>सोऽहमिच्छामि तं ज्ञातुमात्मानं प्रभवाव्ययम्।<br>
विश्वस्य च विरूपस्य स्थावरस्य चरस्य च १४</p>
<p>यदि तेऽनुग्रहकृता मयि बुद्धिर्जनार्दन।<br>
तन्मां भक्त इति ज्ञात्वा कथयात्मानमच्युत १५</p>
<p>भगवानुवाच।<br>
कथयामि तवात्मानमनाख्यागोदरं परम्।<br>
न वाचां विषये योऽसावविशेषणलक्षणः १६</p>
<p>प्रसादसुमुखः सोऽहमिमं यच्छामि ते वरम्।<br>
अनाख्यातस्वरूपं मां भवाञ्ज्ञास्यति योगतः १७</p>
<p>भक्तो मां तत्त्वतो वेत्ति मयि भक्तिश्च ते परा।<br>
मज्जिज्ञासा परा ब्रह्मंस्तेन जाता मतिस्तव १८</p>
<p>एवमुक्तस्ततो ब्रह्मा विष्णुना प्रभविष्णुना।<br>
विष्णोः स्वरूपं जिज्ञासुर्युयोजात्मानमात्मना १९</p>
<p>स ददर्शातिसूक्ष्मं च सूक्ष्मज्योतिष्यजं विभुम्।<br>
नियुतार्धार्धमात्रेण व्याप्ताशेषचराचरम् २०</p>
<p>आत्मानमिन्द्ररुद्रार्कचन्द्राश्विवसुमारुतान्।<br>
खादीन्यथ च शब्दादीन्ददृशे च स तन्मयान् २१</p>
<p>ये व्यक्ता ये तथाव्यक्ता भावा ये चापि पौरुषाः।<br>
तांश्च तत्रातिसूक्ष्मोऽपि दृष्टवानखिलान्विभुः २२</p>
<p>ततः प्रणम्य देवेशमजमार्तिहरं हरिम्।<br>
पितामहः प्रह्वतनुर्वाक्यमेतदुवाच ह २३</p>
<p>ज्ञातं स्वरूपमज्ञातस्वरूप भगवंस्तव।<br>
मया न यद्वाग्विषये तत्रस्थं चाखिलं जगत् २४</p>
<p>धन्योऽस्म्यनुगृहीतोऽस्मि स्वरूपं यन्मया तव।<br>
भगवञ्ज्ञातमज्ञातमनन्ताज नमोऽस्तु ते २५</p>
<p>यदि प्रसादं देव त्वं प्रकरोषि ममापरम्।<br>
परमं चावतारेषु यद्रूपं तद्वदस्व मे २६</p>
<p>केषु केषु मया ज्ञेयः स्थानेषु त्वमधोक्षज।<br>
सम्भूतयो ममाचक्ष्व या भविष्यन्ति ते भुवि २७</p>
<p>देवलोके नृलोके वा पाताले खेऽन्यतोऽपि वा।<br>
सम्भूतयो यास्तु भवान्करिष्यति वदस्व ताः २८</p>
<p>त्वं कर्ता सर्वभूतानां संहर्ता चेश्वरेश्वरः।<br>
तवापि कर्ता नान्योऽस्ति स्वेच्छया क्रीडते भवान्।<br>
अहं वेद्मि भवन्तं हि न तवान्योऽस्ति वेदिता २९</p>
<p>भगवानुवाच।<br>
यन्मां त्वं पृच्छसि ब्रह्मनवताराश्रितं परम्।<br>
तत्ते सम्यक् प्रवक्ष्यामि निबोध मम सुव्रत ३०</p>
<p>मम प्रकृत्या संयोगः स्वेच्छया सम्प्रवर्तते।<br>
देवेषु नॄषु तिर्यक्षु स्थावरेषु चरेषु च।<br>
ममावताराः कार्यार्थं जगतश्चोपकारिणः ३१</p>
<p>यदा यदा हि धर्मस्य ग्लानिः समुपजायते।<br>
अभ्युत्थानमधर्मस्य तदात्माङ्गं सृजाम्यहम् ३२</p>
<p>परित्राणाय साधूनां विनाशाय च दुष्कृतां।<br>
धर्मसंस्थापनार्थाय सम्भवामि युगे युगे ३३</p>
<p>पूर्वोत्पन्नेषु भूतेषु नृदेवादिषु चाप्यहम्।<br>
अनुप्रविश्य धर्मस्य करोमि परिपालनम् ३४</p>
<p>प्रविश्य च तथा पूर्वं तनुं धर्मभृतां वर।<br>
जगतोऽस्य जगत्सृष्टिं करोमि स्थितिपालनम् ३५</p>
<p>देवत्वे देविका चेष्टा तिर्यक्त्वे मम तामसी।<br>
इच्छया मानुषत्वे च विचरामि नृचेष्टया ३६</p>
<p>प्रतिक्षणं च भूतेषु सृजामि जगतः स्थितिम्।<br>
करोमि विद्यमानेषु धर्मसंस्थापनेषु च ३७</p>
<p>यद्वै धर्मोपकाराय यच्च दुष्टनिवर्हणम्।<br>
चरितं मानुषादीनां तद्वै जानीहि मत्कृतम् ३८</p>
<p>यच्च पृच्छसि मां ब्रह्मन्काः काः सम्भूतयस्तव।<br>
ताः शृणुष्व समासेन या भविष्यन्ति साम्प्रतम् ३९</p>
<p>मत्स्येन भूत्वा पातालात्तव वेदाः समुद्धृताः।<br>
मधुकैटभाभ्यां च हृता दत्ताश्वशिरसा मया ४०</p>
<p>त्वमप्यत्र महाभाग मदंशः कमलोदरात्।<br>
मन्नाभिसम्भवाज्जातः प्रजासृष्टिकरः परः ४१</p>
<p>एकार्णवं च यदिदं ब्रह्मन्पश्यस्यशेषतः।<br>
अस्मिन्वसुमतीं देवीं मग्नां पातालमागताम् ४२</p>
<p>वेदपादो यूपदंष्ट्रः क्रतुदन्तश्चितीमुखः।<br>
अग्निजिह्वो दर्भरोमा ब्रह्मशीर्षो महातपाः ४३</p>
<p>अहोरात्रेक्षणधरो वेदाङ्गश्रुतिभूषणः।<br>
आज्यनासः श्रुवस्तुण्डः सामघोषस्वरो महान् ४४</p>
<p>प्राग्वंशकायो द्युतिमान्नानादीक्षाभिराचितः।<br>
दक्षिणाहृदयो योगी महासत्त्रमयो महान् ४५</p>
<p>उपकर्मेष्टिरुचिरः प्रवर्गावर्तभूषणः।<br>
नानाच्छन्दोगतिपथो ब्रह्मोक्तिकर्मविक्रमः ४६</p>
<p>भूत्वा यज्ञवराहोऽहमिति ब्रह्मन्रसातलात्।<br>
पृथिवीमुद्धरिष्यामि स्थापयैष्यामि च स्थितौ ४७</p>
<p>पर्वतानां नदीनां च द्वीपादीनां च या स्थितिः।<br>
तां च तद्वत्करिष्यामि शैलादीनामनुक्रमात् ४८</p>
<p>हिरण्याक्षं च दुर्वृत्तं कश्यपस्यात्मसम्भवम्।<br>
तेनैव घातयिष्यामि रूपेणाहं प्रजापते ४९</p>
<p>उत्पाद्य पृथिवीं सम्यक् स्थापयित्वा यथा पुरा।<br>
सृष्टिं ततः करिष्यामि त्वामाविश्य प्रजापतिम्।<br>
जानासि कापिलं रूपं प्रथमं पौरुषं मम।<br>
सर्वविद्याप्रणेतारं त्वया वेदेषु दर्शितम्।<br>
रविमण्डलमध्यस्थमग्नेर्यत्परमं पदम्।<br>
तत उत्सृज्य रूपाणि अमरादिविभेदतः।<br>
व्यापयिष्यामि लोकांस्तु भूलोकादीमशेषतः ५१</p>
<p>सृष्टं जगदिदं देवमानुष्यादिविशेषणम्।<br>
हिरण्यकशिपुर्दैत्यस्तापयिष्यति विक्रमात् ५२</p>
<p>व्यंसयित्वा वरांस्तस्य तैस्तैर्हेतुभिरात्मवान्।<br>
नृसिंहरूपं कृत्वाहं घातयिष्यामि तं रिपुम् ५३</p>
<p>क्षीराब्दौ कूर्मरूपोऽहं देवानां कमलोद्भव।<br>
मन्दरं धारयिष्यामि पृष्ठेनामृतमन्थने ५४</p>
<p>हरिष्यति च देवानां यज्ञभागान्यदा बलिः।<br>
तदाहं वामनो भूत्वा गत्वा तस्य महाध्वरम् ५५</p>
<p>वञ्चयित्वासुरपतिं करिष्यामि त्रिपिष्टपम्।<br>
बलिं चापि करिष्यामि पातालतलवासिनम् ५६</p>
<p>अत्रेर्दत्त्वा वरं चैव तस्य पुत्रत्वमागतः।<br>
दत्तात्रेयो भविष्यामि निहंस्यामि तथासुरान् ५७</p>
<p>सत्त्वानामुपकाराय प्रधानपुरुषान्तरम्।<br>
दर्शयिष्यामि लोकेषु कापिलं रूपमास्थितः ५८</p>
<p>कार्तवीर्यादिभिश्चान्यैश्चतुर्दशभिरन्विताः।<br>
भविष्यन्ति मदंशेन त्रेतायां चक्रवर्तिनः ५९</p>
<p>ततश्च भार्गवो रामो गृहीतपरशुर्द्विजः।<br>
भूत्वा क्षत्रियहीनां च करिष्यामि वसुन्धराम् ६०</p>
<p>पुनश्च राघवो रामो भूत्वा दशरथात्मजः।<br>
बद्ध्वा महोदधिं कर्ता राक्षसानां कुलक्षयम् ६१</p>
<p>उत्तीर्य च परं पारं लकामासाद्य दुर्जयाम्।<br>
निहत्य रावणं वीरं वरदानेन दर्पितम्।<br>
मायाविनां महावीर्यं रक्षसां वनशायिनाम्।<br>
लक्ष्मणानुचरो रामः करिष्यामि कुलक्षयम्।<br>
अष्टाविंशतिमे प्राप्ते द्वापरे कंसमुच्छ्रितम्।<br>
केशिनं धेनुकं चैव शकुनिं पूतनां तथा।<br>
अरिष्टं च हनिष्यामि मुरुं नरकमेव च ६२</p>
<p>निशुम्भं सहयग्रीवं तथान्यांश्चासुरेश्वरान्।<br>
हनिष्यामि सुदुर्वृत्तांल्लोकानां हितकाम्यया ६३</p>
<p>प्रवर्षति स देवेन्द्रेमहोभङ्गविरोधिते।<br>
गोवर्धनं गिरिवरं धारयिष्यामि बाहुना ६४</p>
<p>भाराक्रान्तामिमामुर्वीं धनञ्जयसहायवान्।<br>
घातयित्वाखिलान्भूपांल्लघ्वीं कर्तास्मि सत्तम ६५</p>
<p>प्राप्ते कलियुगे कृत्स्नमुपसंहृत्य वै कुलम्।<br>
द्वारकां प्लावयिष्यामि उत्स्रक्ष्यामि मनुष्यताम् ६६</p>
<p>द्वितीयो यो ममांशस्तु रामोऽनन्तः स लाङ्गली।<br>
सोऽपि सन्त्यज्य वसुधां रसातलमुपेष्यति ६७</p>
<p>ततः कलियुगे घोरे सम्प्राप्तेऽब्जसमुद्भव।<br>
शुद्धोदनसुतो बुद्धो भविष्यामि विमत्सरः ६८</p>
<p>बौद्धं धर्ममुपाश्रित्य करिष्ये धर्मदेशनाम्।<br>
नराणामथ नारीणां दयां भूतेषु दर्शयन् ६९</p>
<p>रक्ताम्बरा ह्याञ्जिताक्षाः प्रशान्तमनसस्ततः।<br>
शूद्राधर्मं प्रवक्ष्यन्ति मयि बुद्धत्वमागते ७०</p>
<p>एडूकचिह्ना पृथिवी न देवगृहभूषिता।<br>
भवित्री प्रायशो ब्रह्मन्मयि बुद्धत्वमागते ७१</p>
<p>स्कन्धदर्शनमात्रं हि पश्यन्तः सकलं जगत्।<br>
शूद्राः! शूद्रेषु दास्यन्ति मयि बुद्धत्वमागते ७२</p>
<p>अल्पायुषस्ततो मर्त्या मोहोपहतचेतसः।<br>
नरकार्हाणि कर्माणि करिष्यन्ति प्रजापते ७३</p>
<p>स्वाध्यायेष्ववसीदन्तो ब्राह्मणाः शौचवर्जिताः।<br>
अन्त्यप्रतिग्रहादानं करिष्यन्त्यल्पमेधसः ७४</p>
<p>न श्रोष्यन्ति पितुः पुत्राः श्वश्रूश्वशुरयोः स्नुषाः।<br>
न भार्या भर्तुरीशस्य न भृत्या विनयस्थिताः ७५</p>
<p>वर्णसङ्करतां प्राप्ते लोकेऽस्मिन्दस्युतां गते।<br>
ब्राह्मणादिषु वर्णेषु भविष्यत्यधरोत्तरम् ७६</p>
<p>धर्मकञ्चुकसंवीता विधर्मरुचयस्तथा।<br>
मानुषान्भक्षयिष्यन्ति म्लेच्छाः पार्थिवरूपिणः ७७</p>
<p>ततः कलियुगस्यान्ते वेदो वाजसनेयकः।<br>
दश पञ्च च वै शाखाः प्रमाणेन भविष्यति ७८</p>
<p>ततोऽहं सम्भविष्यामि ब्राह्मणो हरिपिङ्गलः।<br>
कल्की विष्णुयशःपुत्रो याज्ञवल्क्यपुरोहितः ७९</p>
<p>म्लेच्छानुत्सादयिष्यामि गृहीतास्त्रः कुशायुधः।<br>
स्थापयिष्यामि मर्यादाश्चातुर्वर्ण्ये यथोदिताः ८०</p>
<p>तथाश्रमेषु सर्वेषु ब्रह्मचारिव्रतादिकाः।<br>
स्थापयित्वा ततः सर्वाः प्रजाः सद्धर्मवर्त्मनि।<br>
कल्किरूपं परित्यज्य दिवमेष्याम्यहं पुनः ८१</p>
<p>ततः कृतयुगं भूयः पूर्ववत्सम्प्रवर्त्स्यते।<br>
वर्णाश्रमाश्च धर्मेषु द्वेषु स्थास्यन्ति सत्तम ८२</p>
<p>एवं सर्वेषु कल्पेषु सर्वमन्वन्तरेषु च।<br>
ममावताराः शतशो ये भवन्ति जगद्धिताः ८३</p>
<p>सङ्कर्षणात्मजश्चैव कल्पान्ते च रसातला।<br>
समुत्पत्स्येत्तदा रुद्रः! कालाग्निरिति यः श्रुतः ८४</p>
<p>ततः क्षयं करिष्यामि जगत्स्थावरजङ्गमम्।<br>
भूयश्चैव हि स्वप्स्यामि जगत्येकार्णवे स्थिते।<br>
त्वद्रूपी च ततो भूत्वा जगत्स्रक्ष्याम्यहं पुनः ८५</p>
<p>एतत्सङ्क्षेपतो ब्रह्मन्मयाख्यातं यथातथम्।<br>
अंशावतरणं सर्वं मत्तः सङ्क्षेपतः शृणु ८६</p>
<p>यद्दृश्यं यच्च वै स्पृश्यं यद्घ्रेयं रस्यते च यत्।<br>
यच्छ्रव्यं यच्च मन्तव्यं बोधव्यं चाहमंशगः ८७</p>
<p>यत्तु बुद्धेः परतरमनाख्येयमनोपमम्।<br>
तदहं ब्रह्म निर्द्वन्द्वं यद्वै पश्यन्ति सूरयः ८८</p>
<p>इदं जन्मरहस्यं मे यो नरः कीर्तयिष्यति।<br>
सुलभोऽहं भविष्यामि तस्य जन्मनि जन्मनि ८९</p>
<p>पठन्नेतद्ब्रह्महा तु सुरापो गुरुतल्पगः।<br>
स्तेयी कृतघ्नो गोघ्नश्च सर्वपापैः प्रमुच्यते ९०</p>
<p>गर्भिणी जनयेत्पुत्रं कन्या विन्दति सत्पतिम्।<br>
लभन्तेऽभिमतान्कामान्नरास्तांस्तान्यथेप्सितान् ९१</p>
<p>शौनक उवाच।<br>
इति देवातिदेवेन ब्रह्मणो व्यक्तजन्मनः।<br>
रहस्यमिदमाख्यातं तवापि कथितं मया ९२</p>
<p>विष्णुः सर्वगतोऽनन्तः सर्वं तत्र प्रतिष्ठितम्।<br>
स च सर्वमिदं राजन्न ततो विद्यते परम् ९३</p>
<p>एतत्पवित्रं पठितं तथा दुःस्वप्ननाशनम्।<br>
जातिस्मरत्वं प्रज्ञां च ददाति पठतां नृणाम् ९४</p>
<p>इति विष्णुधर्मेषु जन्मरहस्यम्।</p>
<h2 id="heading-65"></h2>
<p>अथ सप्तषष्टितमोऽध्यायः।<br>
शतानीक उवाच।<br>
मया हि देवदेवस्य विष्णोरमिततेजसः।<br>
श्रुताः सम्भूतयः सर्वा गदतस्तव सुव्रत १</p>
<p>यदि प्रसन्नो भगवाननुग्राह्योऽस्मि वा यदि।<br>
तदहं श्रोतुमिच्छामि नॄणां दुःस्वप्ननाशनम् २</p>
<p>स्वप्ना हि सुमहाभाग दृश्यन्ते ये शुभाशुभाः।<br>
फलानि ते प्रयच्छन्ति तद्गुणान्येव भार्गव ३</p>
<p>यद्यत्पुण्यं पवित्रं च नॄणामतिशुभप्रदम्।<br>
दुःस्वप्नोपशमायालं तन्मे विस्तरतो वद ४</p>
<p>शौनक उवाच।<br>
इदमेव महाराज पृष्टवांस्ते पितामहः।<br>
भीष्मं धर्मभृतां श्रेष्ठं धर्मपुत्रो युधिष्ठिरः ५</p>
<p>देवव्रतं महाप्राज्ञं सर्वशास्त्रविशारदम्।<br>
विनयेनोपसङ्गम्य पर्यपृच्छद्युधिष्ठिरः ६</p>
<p>युधिष्ठिर उवाच।<br>
दुःस्वप्नदर्शनं घोरमवेक्ष्य भरतर्षभ।<br>
प्रयतः किं जपेज्जप्यं विबुद्धः किमनुस्मरेत् ७</p>
<p>पितामह महाबुद्धे बुद्धेर्भेदो महानयम्।<br>
तदहं श्रोतुमिच्छामि ब्रूहि मे वदतां वर ८</p>
<p>भीष्म उवाच।<br>
शृणु राजन्महाबाहो वर्तयिष्यामि तेऽखिलम्।<br>
दुःस्वप्नदर्शने जप्यं यद्वै नित्यं समाहितैः ९</p>
<p>अत्राप्युदाहरन्तीममितिहासं पुरातनम्।<br>
गजेन्द्रमोक्षणं पुण्यं कृष्णस्याक्लिष्टकर्मणः १०</p>
<p>सर्वरत्नमयः श्रीमांस्त्रिकूटो नाम पर्वतः।<br>
सुतः पर्वतराजस्य सुमेरोर्भास्करद्युतेः ११</p>
<p>क्षीरोदजलवीच्यग्रैर्धौतामलशिलातलः।<br>
उत्थितः सागरं भित्त्वा देवर्षिगणसेवितः १२</p>
<p>अप्सरोभिः समाकीर्णः श्रीमान्प्रस्रवणाकुलः।<br>
गन्धर्वैः किन्नरैर्यक्षैः सिद्धचारणपन्नगैः।<br>
विद्याधरैः सपत्निकैः संयतैश्च तपस्विभिः।<br>
मृगैर्द्वीपैर्द्विजैश्चैव वृतः सौवर्णराजतैः।<br>
पुन्नागैः कर्णिकारैश्च पुष्पितैरुपशोभितः १४</p>
<p>चूतनीपकदम्बैश्च चन्दनागरुचम्पकैः।<br>
शालैस्तालैस्तमालैश्च कुटजैश्चार्जुनैस्तथा १५</p>
<p>एवं बहुविधैर्वृक्षैः सर्वतः समलङ्कृतः।<br>
नानाधातूज्ज्वलैः शृङ्गैः प्रस्रवद्भिः समन्ततः १६</p>
<p>मृगैः शाखामृगैः सिंहैर्मातङ्गैश्च सदामदैः।<br>
जीवञ्जीवकसङ्घुष्टं चकोरशिखिनादितम् १७</p>
<p>तस्यैकं काञ्चनं शृङ्गं सेवते यद्दिवादरः।<br>
नानापुष्पसमाकीर्णं नानागन्धसमाकुलम् १८</p>
<p>द्वितीयं राजतं शृङ्गं सेवते यन्निशाकरः।<br>
पाण्डुराम्बुदसङ्काशं तुषारचयसन्निभम् १९</p>
<p>वज्रेन्द्रनीलवैडूर्यतेजोभिर्भासयन्नभः।<br>
ऋतीयं ब्रह्मसदनं प्रकृष्टं शृङ्गमुत्तमम् २०</p>
<p>न तत्कृतघ्नाः पश्यन्ति न नृशंसा न नास्तिकाः।<br>
नातप्ततपसः शैलं तं वै पश्यन्ति मानवाः २१</p>
<p>तस्य सानुमतः पृष्ठे सरः काञ्चनपङ्कजम्।<br>
कारण्डवसमाकीर्णं राजहंसोपशोभितम् २२</p>
<p>मत्तभ्रमरसङ्घुष्टं फुल्लपङ्कजशोभितम्।<br>
कुमुदोत्पलकल्हारपुण्डरीकोपशोभितम् २३</p>
<p>उत्पलैः शतपत्त्रैश्च काञ्चनैः समलङ्कृतम्।<br>
पत्त्रैर्मणिदलप्रख्यैः पुष्पैः काञ्चनसन्निभैः।<br>
गुल्मैः कीचकवेणूनां समन्तात्परिवारितम् २४</p>
<p>तस्मिन्सरसि दुष्टात्मा विरूपोऽन्तर्जलाशयः।<br>
आसीद्ग्राहो गजेन्द्राणां दुराधर्षो महाबलः २५</p>
<p>अथ दन्तोज्ज्वलमुखः कदाचिद्गजयूथपः।<br>
आजगामासिताभ्राभः करेणुपरिवारितः २६</p>
<p>मदस्रावी महारौद्रः! पादचारीव पर्वतः।<br>
वासयन्मदगन्धेन गिरिमैरावतोपमः २७</p>
<p>स गजोऽञ्जनसङ्काशो मदाच्चलितमानसः।<br>
गन्धहस्तीति विख्यातः सरः समभिगम्य तत्।<br>
तृषितः स जलं प्राप्य कुसुमाकरशीतलम्।<br>
अपिबत्सहसा राजन्करेणुपरिवारितः।<br>
सलीलं पङ्कजवने यूथमध्यगतोऽव्रजत् २८</p>
<p>गृहीतस्तेन रौद्रेण ग्राहेणाव्यक्तमूर्तिना।<br>
पश्यन्तीनां करेणूनां क्रोशन्तीनां च दारुणम् २९</p>
<p>क्रियते पङ्कजवने ग्राहेणातिबलीयसा।<br>
गजश्चाकर्षते तीरं ग्राहश्चाकर्षते जलम्।<br>
द्वन्द्व महायुद्धं दिव्यवर्षसहस्रिकम्।<br>
वारुणैः संयतः पाशैर्निःप्रयत्नगतिः कृतः।<br>
वेष्ट्यमानः सुघोरैस्तु पाशैर्नागो दृढैस्तथा ३०</p>
<p>विस्फुर्ज्य च यथाशक्ति विक्रुश्य च महारवान्।<br>
व्यथितः सन्निरुत्साहो गृहीतो घोरकर्मणा ३१</p>
<p>परमापदमापन्नो मनसाचिन्तयद्धरिम्।<br>
स तु नागवरः श्रीमान्नारायणपरायणः ३२</p>
<p>तमेव परमं देवं गतः सर्वात्मना तदा।<br>
एकाग्रं चिन्तयामास विशुद्धेनान्तरात्मना ३३</p>
<p>जन्मजन्मान्तराभ्यासाद्भक्तिमान्गरुडध्वजे।<br>
आद्यं देवं महात्मानं पूजयामास केशवम् ३४</p>
<p>नवमेघप्रतीकाशं शङ्खचक्रगदाधरम्।<br>
सहस्रशुभनामानमादिदेवमजं परम् ३५</p>
<p>दिग्बाहुं सर्वमूर्धानं भूपादं गगनोदरम्।<br>
आदित्यचन्द्रनयनं समग्रं लोकसाक्षिणम्।<br>
भगवन्तं प्रसन्नोऽहं विष्णुमप्रतिमौजसम्।<br>
प्रगृह्य पुष्कराग्रेण काञ्चनं कमलोत्तमम्।<br>
आपद्विमोक्षमन्विच्छन्गजः स्तोत्रमुदैरयत् ३६</p>
<p>गजेन्द्रउवाच।<br>
ॐ नमो मूलप्रकृतये अजिताय महात्मने १</p>
<p>अनाश्रिताय देवाय निःस्पृहाय नमो नमः २</p>
<p>नम आद्याय बीजाय शिवाय च प्रशान्ताय ३</p>
<p>आर्षेयाय प्रवर्तिने निश्चलाय यशस्विने ४</p>
<p>अनन्तराय चैकाय सनातनाय पूर्वाय ५</p>
<p>अव्यक्ताय नमो नमः पुराणाय नमो नमः ६</p>
<p>नमो गुह्याय गूढाय ७</p>
<p>गुणायागुणवर्तिने ८</p>
<p>अतर्क्यायाप्रमेयाय ९</p>
<p>अनन्ताय नमो नमः १०</p>
<p>नमो देवातिदेवाय ११</p>
<p>अप्रभाय नमो नमः १२</p>
<p>नमो जगत्प्रस्थिताय गोविन्दाय नमो नमः १३</p>
<p>नमोऽस्तु पद्मनाभाय साङ्ख्ययोगोद्भवाय च १४</p>
<p>विश्वेश्वराय देवाय शिवाय हरये नमः १५</p>
<p>नमोऽस्तु तस्मै देवाय निर्गुणाय गुणात्मने १६</p>
<p>नारायणाय विश्वाय देवानां परमात्मने १७</p>
<p>नमो नमः कारणवामनाय नारायणायामितविक्रमाय।<br>
श्रीशार्ङ्गचक्रासिगदाधराय नमोऽस्तु तस्मै पुरुषोत्तमाय ३७</p>
<p>आद्याय वेदनिलयाय महोदराय।<br>
सिंहाय दैत्यनिधनाय चतुर्भुजाय।<br>
ब्रह्मेन्द्ररुद्रमुनिचारणसंस्तुताय।<br>
देवोत्तमाय वरदाय नमोऽच्युताय ३८</p>
<p>नागेन्द्रभोगशयनासनसुप्रियाय।<br>
गोक्षीरहेमशुकनीलघनोपमाय।<br>
पीताम्बराय मधुकैटभनाशनाय।<br>
विश्वाय चारुमुकुटाय नमोऽक्षराय।<br>
भक्तिप्रियाय वरदीप्तसुदर्शनाय ३९</p>
<p>नाभिप्रजातकमलस्थचतुर्मुखाय।<br>
क्षीरोदकार्णवनिकेतयशोधनाय।<br>
नानाविचित्रमुकुटाङ्गदभूषणाय।<br>
सर्वेश्वराय वरदाय नमो वराय ४०</p>
<p>विश्वात्मने परमकारणकारणाय।<br>
फुल्लारविन्दविमलायतलोचनाय।<br>
देवेन्द्रदानवपरीक्षितपौरुषाय।<br>
योगेश्वराय विजयाय नमो वराय ४१</p>
<p>लोकायनाय त्रिदशायनाय ब्रह्मायनायात्मभवायनाय।<br>
धर्मायनायैकजलायनाय महावराहाय सदा नतोऽस्मि ४२</p>
<p>अचिन्त्यमव्यक्तमनन्तरूपं नारायणं कारणमादिदेवम्।<br>
युगान्तशेषं पुरुषं पुराणं तं वासुदेवं शरणं प्रपद्ये ४३</p>
<p>योगेश्वरं चारुविचित्रमौलिमाज्ञेयमौख्यं प्रकृतेः परस्थम्।<br>
क्षेत्रज्ञमात्मप्रभवं वरेण्यं तं वासुदेवं शरणं प्रपद्ये।<br>
अदृश्यमच्छेद्यमनादिमध्यं महर्षयो ब्रह्मविदः सुरेशम्।<br>
वदन्ति यं वै पुरुषं सनातनं तं वासुदेवं शरणं प्रपद्ये ४४</p>
<p>यदक्षरं ब्रह्म वदन्ति सर्वगं।<br>
निशाम्य यं मृत्युमुखात्प्रमुच्यते।<br>
तमीश्वरं तृप्तमनोपमैर्गुणैः।<br>
परायणं विष्णुमुपैमि शाश्वतम् ४५</p>
<p>कार्यं क्रियाकारणमप्रमेयं हिरण्यनाभं वरपद्मनाभम्।<br>
महाबलं वेदनिधिं सुरोत्तमं व्रजामि विष्णुं शरणं जनार्दनम् ४६</p>
<p>विचित्रकेयूरमहार्हनिष्कं रत्नोत्तमालङ्कृतसर्वगात्रम्।<br>
पीताम्बरं काञ्चनभक्तिचित्रं मालाधरं केशवमभ्युपैमि ४७</p>
<p>भवोद्भवं वेदविदां वरिष्ठं।<br>
योगात्मानं साङ्ख्यविदां वरिष्ठम्।<br>
आदित्यचन्द्राश्विवसुप्रभावं।<br>
प्रभुं प्रपद्येऽच्युतमात्मभूतम् ४८</p>
<p>श्रीवत्साङ्कं महादेवं वेदगुह्यमनुत्तमम्।<br>
प्रपद्ये सूक्ष्ममचलं भक्तानामभयप्रदम् ४९</p>
<p>प्रभवं सर्वलोकानां निर्गुणं परमेश्वरम्।<br>
प्रपद्ये मुक्तसङ्गानां यतीनां परमां गतिम् ५०</p>
<p>भगवन्तं सुराध्यक्षमक्षरं पुष्करेक्षणम्।<br>
शरण्यं शरणं भक्त्या प्रपद्ये ब्राह्मणप्रियम् ५१</p>
<p>त्रिविक्रमं त्रिलोकेशमाद्यमेकमनामयम्।<br>
भूतात्मानं महात्मानं प्रपद्ये मधुसूदनम् ५२</p>
<p>आदिदेवमजं शम्भुं व्यक्ताव्यक्तं जनार्दनम्।<br>
क्षेत्रज्ञं पुरुषं यज्ञं त्रिगुणातीतमव्ययम्।<br>
नारायणमणीयांसं प्रपद्ये परमेश्वरम् ५३</p>
<p>एकाय लोकत्रयाय परतः परमात्मने।<br>
नमः सहस्रशिरसे अनन्ताय महात्मने ५४</p>
<p>वरेण्यमनघं देवमृषयो वेदपारगाः।<br>
कीर्तयन्ति च यं सर्वे तं प्रपद्ये सनातनम् ५५</p>
<p>नमस्ते पुण्डरीकाक्ष भक्तानामभयप्रद।<br>
सुब्रह्मण्य नमस्तेऽस्तु त्राहि मां शरणागतम् ५६</p>
<p>भीष्म उवाच।<br>
भक्तिं तस्यानुसञ्चिन्त्य नागस्यामोघसंस्तवम्।<br>
प्रीतिमानभवद्राजञ्शङ्खचक्रगदाधरः।<br>
सान्निध्यं कल्पयामास तस्मिन्सरसि माधवः ५७</p>
<p>ग्राहग्रस्तं गजं तं च सङ्गृह्य सलिलाशयात्।<br>
उज्जहाराप्रमेयात्मा तरसैवारिसूदनः ५८</p>
<p>स्थलस्थं दारयामास ग्राहं चक्रेण माधवः।<br>
मोक्षयामास च गजं पाशेभ्यः शरणागतम् ५९</p>
<p>स हि देवलशापेन हूहू गन्धर्वसत्तमः।<br>
गजत्वमगमत्कृष्णान्मोक्षं प्राप्य दिवं गतः।<br>
शापाद्विमुक्तः सद्यश्च गजो गन्धर्वतां गतः ६०</p>
<p>ग्राहोऽपि यक्षतां यातो यः कृष्णेन निपातितः।<br>
तस्यापि शापमोक्षोऽसौ जैगीषव्यकृतोऽभवत् ६१</p>
<p>प्रीतिमांस्त्राति गोविन्दः सद्यः संसारसागरात्।<br>
क्रुद्धोऽपि निघ्नन्देवत्वमरातीनां प्रयच्छति ६२</p>
<p>तौ च स्वं स्वं वपुः प्राप्य प्रणिपत्य जनार्दनम्।<br>
गन्धर्वराट्तथा यक्षः परां निर्वृतिमागतौ ६३</p>
<p>इदं चैव महाबाहो देवदेवोऽभ्यभाषत।<br>
दृष्ट्वा मुक्तौ गजग्रहौ भगवान्मधुसूदनः ६४</p>
<p>यो ग्राहं नागराजं च मां चैव प्रणिधानवान्।<br>
स्मरिष्यति सरश्चेदं युवयोर्मोक्षणं तथा ६५</p>
<p>गुल्मं कीचकवेणूनां तं च शैलवरं तथा।<br>
अश्वत्थं भास्करं गङ्गां नैमिषारण्यमेव च ६६</p>
<p>संस्मरिष्यन्ति ये मर्त्याः सम्यक् श्रोष्यन्ति वापि ये।<br>
न ते दुःस्वप्नपापस्य भोक्तारो मत्परिग्रहात् ६७</p>
<p>सर्वपापैः प्रमोक्ष्यन्ते कल्याणानां च भागिनः।<br>
भविष्यन्ति तथा पुण्यां गतिं यास्यन्ति मानवाः।<br>
दुःस्वप्नं च नृणां तेषां सुस्वप्नं च भविष्यति ६८</p>
<p>कौर्मं मात्स्यं च वाराहं वामनं तार्क्ष्यमेव च।<br>
नारसिंहं तथा रूपं सृष्टिसंहारकारकम् ६९</p>
<p>एतानि प्रातरुत्थाय संस्मरिष्यन्ति ये नराः।<br>
सर्वपापविनिर्मुक्तास्ते यान्ति परमां गतिम् ७०</p>
<p>भीष्म उवाच।<br>
एवमुक्त्वा तु राजेन्द्रदेवदेवो जनार्दनः।<br>
अस्पृशद्गजगन्धर्वं ग्राहयक्षं च तं तदा ७१</p>
<p>तेन स्पृष्टावुभौ सद्यो दिव्यमाल्याम्बरान्वितौ।<br>
विमानेऽभिमते प्राप्य जग्मतुस्त्रिदशालयम् ७२</p>
<p>ततो देवपतिः कृष्णो मोक्षयित्वा गजोत्तमम्।<br>
ऋषिभिः स्तूयमानो हि गुह्यैर्वेदपदाक्षरैः।<br>
गतः स भगवान्विष्णुर्दुर्विज्ञेयगतिः प्रभुः ७३</p>
<p>गजेन्द्रमोक्षणं दृष्ट्वा सर्वे चेन्द्रपुरोगमाः।<br>
ब्रह्माणमग्रतः कृत्वा सर्वे प्राञ्जलयोऽभवन्।<br>
ववन्दिरे महात्मानं प्रभुं नारायणं हरिम्।<br>
विस्मयोत्फुल्लनयनाः प्रजापतिपुरःसराः।<br>
य इदं शृणुयान्नित्यं प्रातरुत्थाय मानवः।<br>
प्राप्नुयात्परमां सिद्धिं दुःस्वप्नस्तस्य नश्यति।<br>
गजेन्द्रमोक्षणं पुण्यं सर्वपापप्रमोचनम्।<br>
श्रावयेत्प्रातरुत्थाय सर्वपापैः प्रमुच्यते ७५</p>
<p>श्रद्धया हि कुरुश्रेष्ठ स्मृतेन कथितेन च।<br>
गजेन्द्रमोक्षणेनेह दीर्घमायुरवाप्नुयात् ७६</p>
<p>मया ते कथितं दिव्यं पवित्रं पापनाशनम्।<br>
कीर्तयस्व महाबाहो महादुःस्वप्ननाशनम् ७७</p>
<p>शौनक उवाच।<br>
कीर्त्यमानं च विप्रेभ्यः शृणु भक्त्या यथोदितम्।<br>
गजेन्द्रमोक्षणं श्रुत्वा कुन्तीपुत्रो युधिष्ठिरः।<br>
भीष्माद्भगीरथीपुत्रात्पूजयामास केशवम् ७८</p>
<p>ये चापि पाण्डुपुत्रस्य समीपस्था द्विजोत्तमाः।<br>
तेऽपि भीष्मस्य पार्श्वस्थं वासुदेवं प्रणेमिरे ७९</p>
<p>वरं वरेण्यं वरपद्मनाभं।<br>
नारायणं ब्रह्मनिधिं सुरेशम्।<br>
तं देवगुह्यं पुरुषं पुराणं।<br>
ववन्दिरे ब्रह्मविदां वरिष्ठम् ८०</p>
<p>एतत्पुण्यं महाराज नराणां पापकर्मणाम्।<br>
दुःस्वप्नदर्शने घोरे श्रुत्वा पापात्प्रमुच्यते।<br>
भक्तिमान्पुण्डरीकाक्षे गजो दुःखाद्विमोचितः ८१</p>
<p>तथा त्वमपि राजेन्द्रप्रपद्य शरणं हरिम्।<br>
विमुक्तः सर्वपापेभ्यः प्राप्स्यसे परमां गतिम् ८२</p>
<p>इति विष्णुधर्मेषु गजेन्द्रमोक्षणस्तवः।</p>
<h2 id="heading-66"></h2>
<p>अथाष्टषष्टितमोऽध्यायः।<br>
शतानीक उवाच।<br>
महामते महाप्राज्ञ सर्वशास्त्रविशारद।<br>
अक्षीणकर्मबन्धस्तु पुरुषो द्विजसत्तम १</p>
<p>मरणे यज्जपञ्जप्यं यच्च भावं अनुस्मरन्।<br>
परं पदमवाप्नोति तन्मे वद महामुने २</p>
<p>शौनक उवाच।<br>
श्रीवत्साङ्कं जगद्बीजमनन्तं लोकभावनम्।<br>
पुरा नारायणं देवं नारदः पर्यपृच्छत ३</p>
<p>नारद उवाच।<br>
भगवन्भूतभव्येश श्रद्दधानैर्जितेन्द्रियैः।<br>
कथं भक्तैर्विचिन्त्योऽसि मरणे प्रत्युपस्थिते ४</p>
<p>किं वा जप्यं जपेन्नित्यं कल्यमुत्थाय मानवः।<br>
स्वपन्विबुध्यन्ध्यायंश्च तन्मे ब्रूहि सनातन ५</p>
<p>श्रुत्वा तस्य तु देवर्षेर्वाक्यं वाक्यविशारदः।<br>
प्रोवाच भगवान्विष्णुर्नारदं जगतो गतिः ६</p>
<p>भगवानुवाच।<br>
हन्त ते कथयिष्यामि मुने दिव्यामनुस्मृतिम्।<br>
मरणे यामनुस्मृत्य प्राप्नोति परमां गतिम् ७</p>
<p>ॐकारमादितः कृत्वा मामनुस्मृत्य मन्मनाः।<br>
एकाग्रप्रयतो भूत्वा इदं मन्त्रमुदीरयेत् ८</p>
<p>अव्यक्तं शाश्वतं देवमनन्तं पुरुषोत्तमम्।<br>
प्रपद्ये प्राञ्जलिर्विष्णुमच्युतं परमेश्वरम् ९</p>
<p>पुराणं परमं विष्णुमद्भुतं लोकभावनम्।<br>
प्रपद्ये पुण्डरीकाक्षमीशं भक्तानुकम्पिनम् १०</p>
<p>लोकनाथं प्रपन्नोऽस्मि अक्षरं परमं पदम्।<br>
भगवन्तं प्रपन्नोऽस्मि भूतभव्यभवत्प्रभुम् ११</p>
<p>स्रष्टारं सर्वभूतानामनन्तबलपौरुषम्।<br>
पद्मनाभं हृषीकेशं पपद्ये सत्यमव्ययम् १२</p>
<p>हिरण्यगर्भं भूगर्भममृतं विश्वतोमुखम्।<br>
आभास्वरमनाद्यन्तं प्रपद्ये भास्करद्युतिम् १३</p>
<p>सहस्रशिरसं देवं वैकुण्ठं तार्क्ष्यवाहनम्।<br>
प्रपद्ये सूक्ष्ममचलं वरेण्यमभयप्रदम् १४</p>
<p>नारायणं नरं हंसं योगात्मानं सनातनम्।<br>
शरण्यं सर्वलोकानां प्रपद्ये ध्रुवमीश्वरम् १५</p>
<p>यः प्रभुः सर्वलोकानां येन सर्वमिदं ततम्।<br>
चराचरगुरुर्देवः स नो विष्णुः प्रसीदतु १६</p>
<p>यस्माज्जातः पुरा ब्रह्मा पद्मयोनिः पितामहः।<br>
प्रसीदतु स नो विष्णुः पिता माता पितामहः १७</p>
<p>यः पुरा प्रलये प्राप्ते नष्टे लोके चराचरे।<br>
एकस्तिष्ठति योगात्मा स नो विष्णुः प्रसीदतु १८</p>
<p>चतुर्भिश्च चतुर्भिश्च द्वाभ्यां पञ्चभिरेव च।<br>
हूयते च पुनर्द्वाभ्यांस नो विष्णुः प्रसीदतु।<br>
पर्जन्यः पृथिवी सस्यं कालो धर्मः क्रिया फलम्।<br>
गुणाकरः स नो बभ्रुर्वासुदेवः प्रसीदतु १९</p>
<p>योगावास नमस्तुभ्यं सर्वावास वरप्रद।<br>
यज्ञगर्भ महाभाग पञ्चयज्ञ नमोऽस्तु ते २०</p>
<p>चतुर्मूर्ते जगद्धाम लक्ष्म्यावास वरप्रद।<br>
सर्वावास नमस्तेऽस्तु साक्षिभूत जगत्पते २१</p>
<p>अजेय खण्डपरशो विश्वमूर्ते वृषाकपे।<br>
त्रिगर्ते पञ्चकालज्ञ नमस्ते ज्ञानसागर २२</p>
<p>अव्यक्तादण्डमुत्पन्नमव्यक्ताद्यः परः प्रभुः।<br>
यस्मात्परतरं नास्ति तमस्मि शरणं गतः २३</p>
<p>चिन्तयन्तो हि यं नित्यं ब्रह्मेशाआदयः प्रभुम्।<br>
निश्चयं नाधिगच्छन्ति तमस्मि शरणं गतः २४</p>
<p>जितेन्द्रिया महात्मानो ज्ञानध्यानपरायणाः।<br>
यं प्राप्य न निवर्तन्ते तमस्मि शरणं गतः २५</p>
<p>एकांशेन जगत्सर्वं योऽवष्टभ्य विभुः स्थितः।<br>
अग्राह्यो निर्गुणः शास्ता तमस्मि शरणं गतः २६</p>
<p>दिवाकरस्य सौम्यं हि मध्ये ज्योतिरवस्थितम्।<br>
क्षेत्रज्ञमिति यं प्राहुः स महात्मा प्रसीदतु २७</p>
<p>अव्यक्तमनवस्थानो दुर्विज्ञेयः सनातनः।<br>
आस्थितः प्रकृतिं भुङ्क्ते स महात्मा प्रसीदतु २८</p>
<p>क्षेत्रज्ञः पञ्चधा भुङ्क्ते प्रकृतिं बहुभिर्गुणैः।<br>
मनोगुणांश्च यो भुङ्क्ते स महात्मा प्रसीदतु २९</p>
<p>साङ्ख्या योगाश्च ये चान्ये सिद्धाश्चैव महर्षयः।<br>
यं विदित्वा विमुच्यन्ते स महात्मा प्रसीदतु ३०</p>
<p>नमस्ते सर्वतोभद्रसर्वतोऽक्षिशिरोमुख।<br>
निर्विकार नमस्तेऽस्तु साक्षिभूत हृदि स्थित।<br>
अतीन्द्रिय नमस्तुभ्यं लिङ्गेभ्यस्त्वं प्रमीयसे ३१</p>
<p>ये तु त्वां नाभिजानन्ति संसारे संसरन्ति ते।<br>
रागद्वेषविनिर्मुक्तं लोभमोहविवर्जितम्।<br>
अशरीरं शरीरस्थं समं सर्वेषु देहिषु ३२</p>
<p>अव्यक्तं बुद्ध्यहङ्कारौ महाभूतेन्द्रियाणि च।<br>
त्वयि तानि न तेषु त्वं तेषु त्वं तानि न त्वयि ३३</p>
<p>स्रष्टा भोक्तासि कूटस्थो गुणानां प्रभुरीश्वरः।<br>
अकर्ता हेतुरहितः प्रभुः स्वात्मन्यवस्थितः ३४</p>
<p>नमस्ते पुण्डरीकाक्ष पुनरेव नमोऽस्तु ते।<br>
ईश्वरोऽसि जगन्नाथ किमतः परमुच्यते।<br>
भक्तानां यद्धितं देव तद्ध्याय त्रिदशेश्वर ३५</p>
<p>मा मे भूतेषु संयोगः पुनर्भवतु जन्मनि।<br>
अहङ्कारेण बुद्ध्या वा तथा सत्त्वादिभिर्गुणैः ३६</p>
<p>मा मे धर्मो ह्यधर्मो वा पुनर्भवतु जन्मनि।<br>
विषयैरिन्द्रियैर्वापि मा मे भूयात्समागमः ३७</p>
<p>पृथिवीं यातु मे घ्राणं यातु मे रसना जलम्।<br>
चक्षुर्हुताशनं यातु स्पर्शो मे यातु मारुतम् ३८</p>
<p>शब्दो ह्याकाशमभ्येतु मनो वैकारिकं तथा।<br>
अहङ्कारश्च मे बुद्धिं त्वयि बुद्धिः समेतु च ३९</p>
<p>वियोगः सर्वकरणैर्गुणैर्भूतैश्च मे भवेत्।<br>
सत्त्वं रजस्तमश्चैव प्रकृतिं प्रविशन्तु मे ४०</p>
<p>निष्केवलं पदं चैव प्रयामि परमं तव।<br>
एकीभावस्त्वयैवास्तु मा मे जन्म भवेत्पुनः ४१</p>
<p>नमो भगवते तस्मै विष्णवे प्रभविष्णवे।<br>
त्वन्मनस्त्वद्गतपृआणस्त्वद्भक्तस्त्वत्परायणः।<br>
त्वामेवानुस्मरे देव मरणे प्रत्युपस्थिते ४२</p>
<p>पूर्वदेहकृता ये मे व्याधयस्ते विशन्तु माम्।<br>
आर्दयन्तु च दुःखानि प्रविमुञ्चामि यदृणम् ४३</p>
<p>उपतिष्ठन्तु मे रोगा ये मया पूवसञ्चिताः।<br>
अनृणो गन्तुमिच्छामि तद्विष्णोः परमं पदम् ४४</p>
<p>अहं भगवतस्तस्य मम चासौ सुरेश्वरः।<br>
तस्याहं न प्रणश्यामि स च मे न प्रणश्यति ४५</p>
<p>नमो भगवते तस्मै येन सर्वमिदं ततम्।<br>
तमेव च प्रपन्नोऽस्मि मम यो यस्य चाप्यहम् ४६</p>
<p>इमामनुस्मृतिं नित्यं वैष्णवीं पापनाशनीम्।<br>
स्वपञ्जाग्रत्पठेद्यस्तु त्रिसन्ध्यं वापि यः स्मरेत् ४७</p>
<p>मरणे चाप्यनुप्राप्ते यस्त्विमां समनुस्मरेत्।<br>
अपि पापसमाचारः सोऽपि याति परां गतिम् ४८</p>
<p>अर्चयन्नपि यो देवं गृहे वापि बलिं ददेत्।<br>
जुह्वदग्निं स्मरेद्वापि लभते स परां गतिम् ४९</p>
<p>पौर्णमास्याममावास्यां द्वादश्यां च विशेषतः।<br>
श्रावयेच्छ्रद्दधानंस्तु ये चान्ये मामुपाश्रिताः ५०</p>
<p>नम इत्येव यो ब्रूयान्मद्भक्तः श्रद्धयान्वितः।<br>
तस्य स्युरक्षया लोकाः श्वपाकस्यापि नारद ५१</p>
<p>किं पुनर्ये यजन्ते मां साधवो विधिपूर्वकम्।<br>
ध्यायन्ति च यथान्यायं ते यान्ति परमां गतिम् ५२</p>
<p>अश्वमेधसहस्राणां यः सहस्रं समाचरेत्।<br>
नासौ तत्पदमाप्नोति मद्भक्तैर्यदवाप्यते ५३</p>
<p>इष्टं दत्तं तपोऽधीतं व्रतानि नियमाश्च ये।<br>
सर्वमेतद्विनाशान्तं ज्ञाअस्यान्तो न विद्यते ५४</p>
<p>तस्मात्प्रदेयं साधुभ्यो धर्म्यं सत्त्वाभयङ्करम्।<br>
दानादीन्यन्तवन्तीह मद्भक्तो नान्तमश्नुते ५५</p>
<p>यो दद्याद्भगवज्ज्ञानं कुर्याद्वा धर्मदेशनाम्।<br>
कृत्स्नां वा पृथिवीं दद्यान्न तु तुल्यं कथञ्चन ५६</p>
<p>कान्तारवनदुर्गेषु कृच्छ्रेष्वापत्सु सम्भ्रमे।<br>
दस्युभिः सन्निरुद्धश्च नामभिर्मां प्रकीर्तयेत् ५७</p>
<p>वराहो रक्षतु जले विषमेषु च वामनः।<br>
रामो रामश्च रामश्च त्रायन्तां दस्युदोषतः।<br>
अटव्यां नारसिंहस्तु सर्वतः पातु केशवः ५८</p>
<p>बद्धः परिकरस्तेन मोक्षाय गमनं प्रति।<br>
सकृदुच्चारितं येन हरिरित्यक्षरद्वयम् ५९</p>
<p>जन्मान्तरसहस्राणि तपोज्ञानसमाधिभिः।<br>
नराणां क्षीणपापानां कृष्णे भक्तिः प्रजायते।<br>
गत्वा गत्वा निवर्तने चन्द्रसूर्यादयो ग्रहाः।<br>
अद्यापि न निवर्तन्ते द्वादशाक्षरचिन्तकाः।<br>
न वासुदेवात्परमस्ति मङ्गलं न वासुदेवात्परमं पवित्रम्।<br>
न वासुदेवात्परमस्ति दैवतं न वासुदेवं प्रणिपत्य सीदति।<br>
तस्मान्मामेव देवर्षे ध्यायस्वातन्द्रितः सदा।<br>
अवाप्स्यसि ततः सिद्धिं पदं द्रक्ष्यसि च ध्रुवम् ६०</p>
<p>शौनक उवाच।<br>
एवं स देवदेवेन नारदः प्रतिबोधितः।<br>
चकार केशवे भक्तिं तस्मात्त्वं कुरु भूपते ६१</p>
<p>यः पठेत्परया भक्त्या स गच्छेद्विष्णुसाम्यताम्।<br>
एतत्पुण्यं पापहरं धन्यं दुःस्वप्ननाशनम् ६२</p>
<p>इति विष्णुधर्मेषु अनुस्मृतिः।</p>
<h2 id="heading-67"></h2>
<p>अथैकोनसप्ततितमोऽध्यायः।<br>
शतानीक उवाच।<br>
पापं प्रणश्यते येन पुण्यं येन विवर्धते।<br>
यज्जपन्सुगतिं याति शृण्वंश्च मम तद्वद १</p>
<p>शौनक उवाच।<br>
कश्चिदासीद्द्विजद्रोग्धा पिशुनः क्षत्रियाधमः।<br>
परपीडारुचिर्दुष्टः स्वभावादेव निर्घृणः २</p>
<p>परिभूताः सदा तेन पितृदेवद्विजातयः।<br>
परदारेषु चैवास्य बभूवाभिरतं मनः ३</p>
<p>त्वायुषि परिक्षीणे जज्ञे घोरो निशाचरः।<br>
तेन वै कर्मदोषेण स्वेन पापकृतां वरः ४</p>
<p>क्रूरैरेव ततो वृत्तिं राक्षसत्वे विशेषतः।<br>
चकार कर्मभिः पापः सर्वप्राणिविहिंसकः ५</p>
<p>तस्य पापरतस्यैवं जग्मुर्वर्षशतानि वै।<br>
तेन वै कर्मदोषेण नान्या वृत्तिररोचत ६</p>
<p>यद्यत्पश्यति सत्त्वं स तत्तदादाय राक्षसः।<br>
चखाद पुरुषव्याघ्र बाहुगोचरमागतम् ७</p>
<p>एवं तस्यातिदुष्टस्य कुर्वतः प्राणिनां वधम्।<br>
जगाम सुमहान्कालः परिणामं तथा वयः ८</p>
<p>स ददर्श तपस्यन्तं तापसं संश्रितव्रतम्।<br>
ऊर्ध्वबाहुं महाभागं कृतरक्षं समन्ततः ९</p>
<p>तं दृष्ट्वा स तु दुर्बुद्धिर्ब्राह्मणं राक्षसाधमः।<br>
समभ्यधावद्वेगेन समादातुं चिखादिषुः १०</p>
<p>तेन रक्षा च या दिक्षु ब्राह्मणेनाभवत्कृता।<br>
तया निरस्तं तद्रक्षो निपपाताविदूरतः ११</p>
<p>शतानीक उवाच।<br>
भगवन्कीदृशीं रक्षां स चकार द्विजोत्तमः।<br>
यया निर्धूतवीर्योऽसौ निरस्तो रजनीचरः १२</p>
<p>शौनक उवाच।<br>
एकाग्रचित्तो गोविन्दे तज्जपंस्तत्परायणः।<br>
तपश्चचार विप्रोऽसौ प्रविष्टो विष्णुपञ्जरम् १३</p>
<p>शतानीक उवाच।<br>
विष्णुपञ्जरमिच्छामि श्रोतुं धर्मभृतां वर।<br>
सदा सर्वभयेभ्यस्तु रक्षा या परमाभवत् १४</p>
<p>शौनक उवाच।<br>
त्रिपुरं जघ्नुषः पूर्वं ब्रह्मणा विष्णुपञ्जरः।<br>
शङ्करस्य कुरुश्रेष्ठ रक्षणाय निरूपितः १५</p>
<p>वागीशेन तु शक्रस्य बलं हन्तुं प्रयास्यतः।<br>
तस्य रूपं प्रवक्ष्यामि तन्निबोध महीपते १६</p>
<p>विष्णुः प्राच्यां स्थितश्चक्री विष्णुर्दक्षिणतो गदी।<br>
प्रतीच्यां शार्ङ्गधृग्विष्णुर्विष्णुः खड्गी ममोत्तरे १७</p>
<p>हृषीकेशो विकोणेषु तच्छिद्रेषु जनार्दनः।<br>
क्रोडरूपी हरिर्भूमौ नरसिंहोऽम्बरे मम १८</p>
<p>क्षुरान्तममलं चक्रं भ्रमत्येतत्सुदर्शनम्।<br>
अस्यांशुमाला दुःप्रेक्षा हन्तु प्रेतनिशाचरान् १९</p>
<p>गदा चेयं सहस्रार्चिरुद्वमत्पावकोल्वणा।<br>
रक्षोभूतपिशाचानां डाकिणीनां च नाशनी २०</p>
<p>शार्ङ्गविस्फूर्जितं चैव वासुदेवस्य मद्रिपून्।<br>
तिर्यङ्मनुष्यकूष्माण्डप्रेतादीन्हन्त्वशेषतः २१</p>
<p>खड्गधाराज्वलज्ज्योत्स्नानिर्धूता ये समाहताः।<br>
ते यान्तु सौम्यतं सद्यो गरुडेनेव पन्नगाः २२</p>
<p>ये कूष्माण्डास्तथा यक्षा ये दैत्या ये निशाचराः।<br>
प्रेता विनायकाः क्रूरा मनुष्या जम्भकाः खगाः २३</p>
<p>सिंहादयो ये पशवो दन्दसूकाश्च पन्नगाः।<br>
सर्वे भवन्तु ते सौम्याः कृष्णशङ्खरवाहताः २४</p>
<p>चित्तवृत्तिहरा ये मे ये जनाः स्मृतिहारकाः।<br>
बलौजसां च हर्तारश्छायाविभ्रंशकाश्च ये २५</p>
<p>ये चोपभोगहर्तारो ये च लक्षणनाशकाः।<br>
कूष्माण्डास्ते प्रणश्यन्तु विष्णुचक्ररयाहताः २६</p>
<p>बुद्धिस्वास्थ्यं मनःस्वास्थ्यं स्वास्थ्यमैन्द्रियकं तथा।<br>
ममास्तु देवदेवस्य वासुदेवस्य कीर्तनात् २७</p>
<p>पृष्ठे पुरस्तान्मम दक्षिणोत्तरे विकोणगश्चास्तु जनार्दनो हरिः।<br>
तदीड्यमीशानमनन्तमीश्वरं जनार्दनं प्रणिपतितो न सीदति २८</p>
<p>यथा परं ब्रह्म हरिस्तथा परं जगत्स्वरूपश्च स एव केशवः।<br>
ऋतेन तेनाच्युतनामकीर्तनात्प्रणाशमेतु त्रिविधं ममाशुभम् २९</p>
<p>इति विष्णुधर्मेषु विष्णुपञ्जरस्तवः।</p>
<h2 id="heading-68"></h2>
<p>अथ सप्ततितमोऽध्यायः।<br>
शौनक उवाच।<br>
इत्यसावात्मरक्षार्थं न्यस्तवान्विष्णुपञ्जरम्।<br>
तेनासाध्यः स दुष्टानां बभूव नृप रक्षसाम् १</p>
<p>एतयारक्षया रक्षो निर्धूतं भुवि पातितम्।<br>
जप्यावसाने विप्रोऽसौ ददर्श विगतौजसम् २</p>
<p>दृष्ट्वा च कृपयाविष्टः समाश्वास्य निशाचरम्।<br>
पप्रच्छागमने हेतुं तं चाचष्ट यथातथम्।<br>
कथयित्वा च तत्सर्वं राक्षसः पुनरब्रवीत् ३</p>
<p>प्रसीद विप्रवर्य त्वं निर्विण्णस्यातिपापिनः।<br>
पापप्रशमनायालमुपदेशं प्रयच्छ मे ४</p>
<p>बहूनि पापानि मया कृतानि बहवो हताः।<br>
कृताः स्त्रियश्च मे बह्व्यो विधवा हतपुत्रिकाः।<br>
अनागसां च सत्त्वानामनेकानां क्षयः कृतः ५</p>
<p>सोऽहमिच्छामि विप्रर्षे प्रसादात्तव सुव्रत।<br>
पापस्यास्य क्षयं कर्तुं कुरु मे धर्मदेशनाम् ६</p>
<p>ब्राह्मण उवाच।<br>
कथं क्रूरस्वभावस्य सतस्तव निशाचर।<br>
सहसैव समायाता जिज्ञासा धर्मवर्त्मनि ७</p>
<p>राक्षस उवाच।<br>
त्वामत्तुमागतः क्षिप्तो रक्षया कृतया त्वया।<br>
तत्संस्पर्शाच्च मे ब्रह्मन्साध्वेतन्मनसि स्थितम् ८</p>
<p>का सा रक्षा न तां वेद्मि वेद्मि नास्याः परायणम्।<br>
किन्त्वस्याः सङ्गमासाद्य निर्वेदं प्रापितं परम् ९</p>
<p>स कृपां कुरु धर्मज्ञ मय्यनुक्रोशमावह।<br>
यथा पापापनोदो मे भवत्यार्य तथा कुरु १०</p>
<p>इत्येवमुक्तः स मुनिः सदयस्तेन रक्षसा।<br>
प्रत्युवाच महाभाग विमृश्य सुचिरं तदा ११</p>
<p>ब्राह्मण उवाच।<br>
यत्त्वमात्थोपदेशार्थं निर्विण्णः स्वेन कर्मणा।<br>
युक्तमेतन्न पापानां निवृत्तेरुपकारकम् १२</p>
<p>करिष्ये यातुधानानां न त्वहं धर्मदेशनाम्।<br>
तांस्त्वं पृच्छ द्विजान्सौम्य ये वै प्रवचने रताः १३</p>
<p>एवमुक्त्वा ययौ विप्रश्चिन्तामाप च राक्षसः।<br>
कथं पापापनोदः स्यादित्यसौ व्याकुलेन्द्रियः १४</p>
<p>न तदा खादते सत्त्वान्क्षुधा सम्पीडितोऽपि सन्।<br>
षष्ठे षष्ठे तदा काले जन्तुमेकमभक्षयत् १५</p>
<p>स कदाचित्क्षुधाविष्टः पर्यटन्विपिने वने।<br>
ददर्शाथ फलाहारमग्रतः कौशिकं द्विजम् १६</p>
<p>तं जग्राह च भक्षार्थं षष्ठे काले बुभुक्षितः।<br>
गुरोरर्थे फलाहारमागतं ब्रह्मचारिणम् १७</p>
<p>गृहीतो रक्षसा तेन स तदा मुनिदारकः।<br>
निराशो जीविते प्राह सामपूर्वं निशाचरम् १८</p>
<p>ब्राह्मण उवाच।<br>
भो भद्रमुख यत्कार्यं गृहीतोऽहमिह त्वया।<br>
तद्ब्रवीहि यथातत्त्वमयमस्म्यनुशाधि माम् १९</p>
<p>राक्षस उवाच।<br>
षष्ठे काले ममाहारः क्षुधितस्य त्वमागतः।<br>
निःशूकस्यातिपापस्य निर्घृणस्य द्विजद्रुहः २०</p>
<p>ब्राह्मण उवाच।<br>
यद्यवश्यं त्वयाध्याहं भक्षणीयो निशाचर।<br>
आयास्यामि तदद्यैव निवेद्य गुरवे फलम् २१</p>
<p>गुरुमूले तदागत्य यत्फलग्रहणं कृतम्।<br>
ममात्र निष्ठां प्राप्तस्य तत्पापाय निवेदितम् २२</p>
<p>स त्वं मुहूर्तमात्रं मामत्रैव प्रतिपालय।<br>
निवेद्य गुरवे यावदिहागच्छाम्यहं फलम् २३</p>
<p>राक्षस उवाच।<br>
षष्ठे काले न मे ब्रह्मन्कश्चिद्ग्रहणमागतः।<br>
प्रमुच्यते निबोधैतदिति मे पापजीविकाम् २४</p>
<p>एक एवात्र मोक्षस्य तव हेतुः शृणुष्व तम्।<br>
मुञ्चाम्यहमसन्दिग्धं यदि तत्कुरुते भवान् २५</p>
<p>ब्राह्मण उवाच।<br>
गुरोर्यन्न विरोधाय यन्न धर्मोपरोधकम्।<br>
तत्करिष्याम्यहं रक्षो यन्न व्रतहरं मम २६</p>
<p>राक्षस उवाच।<br>
मया निसर्गतो ब्रह्मञ्जातिदोषाद्विशेषतः।<br>
निर्विवेकेन पापेन पापं कर्म सदा कृतम् २७</p>
<p>आ बाल्यान्मम पापेषु न पुण्येषु रतं मनः।<br>
तत्पापसञ्चयान्मोक्षं प्राप्नुयां येन तद्वद २८</p>
<p>यानि पापानि कर्माणि बालत्वाच्चरितानि मे।<br>
दुष्टां योनिमिमां प्राप्य तन्मुक्तिं कथय द्विज २९</p>
<p>यद्येतद्द्विजपुत्र त्वं ममाख्यास्यस्यशेषतः।<br>
तत्क्षुधार्तात्समार्तस्त्वं नियतं मोक्षमाप्स्यसि ३०</p>
<p>न चैतत्पापशीलोऽहमद्य त्वां क्षुत्पिपासितः।<br>
षष्ठे काले नृशंसात्मा भक्षयिष्यामि निर्घृणः ३१</p>
<p>शौनक उवाच।<br>
एवमुक्तो मुनिसुतस्तेन घोरेण रक्षसा।<br>
चिन्तामवाप महतीमशक्तस्तदुदीरितुम् ३२</p>
<p>विमृश्य सुचिरं विप्रः शरणं जातवेदसम्।<br>
जगाम ज्ञानदानाय संशयं परमं गतः ३३</p>
<p>यदि शुश्रूषितो वह्निर्गुरोः शुश्रूषणादनु।<br>
व्रतानि वा सुचीर्णानि सप्तार्चिः पातु मां ततः ३४</p>
<p>न मातरं न पितरं गौरवेण यथा गुरुम्।<br>
यथाहमवगच्छामि तथा मां पातु पावकः ३५</p>
<p>यथा गुरुं न मनसा कर्मणा वचसापि वा।<br>
अवजानाम्यहं तेन पातु सत्येन पावकः ३६</p>
<p>शौनक उवाच।<br>
इत्येवं शपथान्सत्यान्कुर्वतस्तस्य तत्पुनः।<br>
सप्तार्चिषा समादिष्टा प्रादुरासीत्सरस्वती।<br>
सा चोवाच द्विजसुतं राक्षसग्रहणाकुलम् ३७</p>
<p>मा भैर्द्विजसुताहं त्वां मोक्षयाम्यतिसङ्कटात् ३८</p>
<p>यदस्य रक्षसः श्रेयो जिह्वाग्रेऽहं स्थिता तव।<br>
तत्सर्वं कथयिष्यामि ततो मोक्षमवाप्स्यसि ३९</p>
<p>अदृश्या रक्षसा तेन प्रोक्त्वेत्थं तं सरस्वती।<br>
अदर्शनमिता सोऽपि द्विजः प्राह निशाचरम् ४०</p>
<p>श्रूयतां तव यच्छ्रेयस्तथान्येषां च पापिनाम्।<br>
समस्तपापशुद्ध्यर्थं पुण्योपचयदं च यत् ४१</p>
<p>प्राअरुत्थाय सततं मध्याह्नेऽह्नः क्षयेऽपि वा।<br>
अयं शस्तः सदा जापः सर्वपापोपशान्तिदः ४२</p>
<p>हरिं कृष्णं हृषीकेशं वासुदेवं जनार्दनम्।<br>
प्रणतोऽस्मि जगन्नाथं स मे पापं व्यपोहतु ४३</p>
<p>विश्वेश्वरमजं विष्णुमप्रमेयपराक्रमम्।<br>
प्रणतोऽस्मि प्रजापालं स मे पापं व्यपोहतु ४४</p>
<p>विष्णुमच्युतमीशानमनन्तमपराजितम्।<br>
प्रणतोऽस्मि महात्मानं स मे पापं व्यपोहतु ४५</p>
<p>चराचरगुरुं नाथं गोविन्दं शेषशायिनम्।<br>
प्रणतोऽस्मि परं देवं स मे पापं व्यपोहतु ४६</p>
<p>गोवर्धनधरं धीरं गोब्राह्मणहिते स्थितम्।<br>
प्रणतोऽस्मि गदापाणिं स मे पापं व्यपोहतु ४७</p>
<p>शङ्खिनं चक्रिणं शान्तं शार्ङ्गिणं स्रग्धरं परम्।<br>
प्रणतोऽस्मि पतिं लक्ष्म्याः स मे पापं व्यपोहतु ४८</p>
<p>दामोदरमुदाराक्षं पुण्डरीकाक्षमव्ययम्।<br>
प्रणतोऽस्मि स्तुतं स्तुत्यैः स मे पापं व्यपोहतु ४९</p>
<p>नारायणं नरं शौरिं माधवं मधुसूदनम्।<br>
प्रणतोऽस्मि धराधारं स मे पापं व्यपोहतु ५०</p>
<p>केशवं केशिहन्तारं कंसारिष्टनिसूदनम्।<br>
प्रणतोऽस्मि चतुर्बाहुं स मे पापं व्यपोहतु ५१</p>
<p>श्रीवत्सवक्षसं श्रीशं श्रीधरं श्रीनिकेतनम्।<br>
प्रणतोऽस्मि श्रियः कान्तं स मे पापं व्यपोहतु ५२</p>
<p>यमीशं सर्वभूतानां ध्यायन्ति यतयोऽक्षरम्।<br>
वासुदेवमनिर्देश्यं तमस्मि शरणं गतः ५३</p>
<p>समस्तालम्बनेभ्योऽयं संहृत्य मनसो गतिम्।<br>
ध्यायन्ति वासुदेवाख्यं तमस्मि शरणं गतः ५४</p>
<p>सर्वगं सर्वभूतं च सर्वस्याधातमीश्वरम्।<br>
वासुदेवं परं ब्रह्म तमस्मि शरणं गतः ५५</p>
<p>परमात्मानमव्यक्तं यं प्रयान्ति सुमेधसः।<br>
कर्मक्षयेऽक्षयं देवं तमस्मि शरणं गतः ५६</p>
<p>पुण्यपापविनिर्मुक्ता यं प्रविश्य पुनर्भवम्।<br>
न योगिनः प्राप्नुवन्ति तमस्मि शरणं गतः ५७</p>
<p>ब्रह्मा भूत्वा जगत्सर्वं सदेवासुरमानुषम्।<br>
यः सृजत्यच्युतो देवस्तमस्मि शरणं गतः ५८</p>
<p>ब्रह्मत्वे यस्य वक्त्रेभ्यश्चतुर्वेदमयं वपुः।<br>
सूतं प्रभो पुरा जज्ञे तमस्मि शरणं गतः ५९</p>
<p>ब्रह्मरूपधरं देवं जगद्योनिं जनार्दनम्।<br>
स्रष्टृत्वे संस्थितं सृष्टौ प्रणतोऽस्मि सनातनम् ६०</p>
<p>यः पाति सृष्टं च विभुः स्थितावसुरसूदनः।<br>
तमादिपुरुषं विष्णुं प्रणतोऽस्मि सनातनम् ६१</p>
<p>धृता मही हता दैत्याः परित्रातास्तथामराः।<br>
येन तं विष्णुमाद्येशं प्रणतोऽस्मि सनातनम् ६२</p>
<p>यज्ञैर्यजन्ति यं विप्रा यज्ञेशं यज्ञभावनम्।<br>
तं यज्ञपुरुषं विष्णुं प्रणतोऽस्मि सनातनम् ६३</p>
<p>वर्णाश्रमान्स्थितावाद्यो यः स्थापयति वर्त्मनि।<br>
तमादिपुरुषं विष्णुं प्रणतोऽस्मि सनातनम् ६४</p>
<p>कल्पान्ते रुद्ररूपो यः संहरत्यखिलं जगत्।<br>
तमादिपुरुषं विष्णुं प्रणतोऽस्मि जनार्दनम् ६५</p>
<p>पातालवीथीभूरादींस्तथा लोकान्बिभर्ति यः।<br>
तमन्तपुरुषं विष्णुं प्रणतोऽस्मि जनार्दनम् ६६</p>
<p>सम्भक्षयित्वा सकलं यथा सृष्टमिदं जगत्।<br>
यो नृत्यत्यतिरौद्रात्मा प्रणतोऽस्मि जनार्दनम् ६७</p>
<p>सुरासुराः पितृगणा यक्षगन्धर्वराक्षसाः।<br>
यस्यांशभूता देवस्य सर्वगं तं नमाम्यहम् ६८</p>
<p>समस्तदेवाः सकला मानुषाणां च जातयः।<br>
यस्यांशभूता देवस्य सर्वगं तं नमाम्यहम् ६९</p>
<p>वृक्षगुल्मादयो यस्य तथा पशुमृगादयः।<br>
एकांशभूता देवस्य सर्वगं तं नमाम्यहम् ७०</p>
<p>यस्मान्नान्यत्परं किञ्चिद्यस्मिन्सर्वं महात्मनि।<br>
यः सर्वमव्ययोऽनन्तः सर्वगं तं नमाम्यहम् ७१</p>
<p>यथा सर्वेषु भूतेषु स्थावरेषु चरेषु च।<br>
विष्णुरेव तथा पापं ममाशेषं प्रणश्यतु ७२</p>
<p>यथा विष्णुमयं सर्वं यत्सर्वेन्द्रियगोचरम्।<br>
यच्च ज्ञानपरिच्छेद्यं पापं नश्यतु मे तथा ७३</p>
<p>प्रवृत्तं च निवृत्तं च कर्म विष्णुमयं यथा।<br>
अनेकजन्मकर्मोत्थं पापं नश्यतु मे तथा ७४</p>
<p>यन्निशायां तथा प्रातर्यच्च मध्यापराह्णयोः।<br>
सन्ध्ययोश्च कृतं पापं कर्मणा मनसा गिरा ७५</p>
<p>तिष्ठता व्रजता यच्च शय्यासनगतेन च।<br>
कृतं यदशुभं कर्म कायेन मनसा गिरा ७६</p>
<p>अज्ञानतो ज्ञानतो वा वासुदेवस्य कीर्तनात्।<br>
तत्सर्वं विलयं यातु तोयस्थं लवणं यथा ७७</p>
<p>परदारपरद्रव्यवाञ्छाद्रोहोद्भवं च यत्।<br>
परिपीडोद्भवं निन्दां कुर्वतो यन्महात्मनाम् ७८</p>
<p>यच्च भोज्ये तथा पेये यच्च कण्डूयनादिषु।<br>
तद्यातु विलयं तोये यथा लवणभाजनम् ७९</p>
<p>यद्बाल्ये यच्च कौमारे यत्पापं यौवने मम।<br>
वयःपरिणतौ यच्च यच्च जन्मान्तरेषु मे ८०</p>
<p>तन्नारायणगोविन्दहरिकृष्णेशकीर्तनात्।<br>
प्रयातु विलयं तोये यथा लवणभाजनम् ८१</p>
<p>विष्णवे वासुदेवाय हरये केशवाय च।<br>
जनार्दनाय कृष्णाय नमो भूयो नमो नमः ८२</p>
<p>इदं सारस्वतं स्तोत्रमशेषाघविनाशनम्।<br>
पठतां शृण्वतां चैव सर्वपापविनाशनम् ८३</p>
<p>इदं यः प्रातरुत्थाय प्रणिपत्य जनार्दनम्।<br>
जपत्येकमनाः पापं समस्तं स व्यपोहति ८४</p>
<p>यस्तु संवत्सरं पूर्णं सायं प्रातः समाहितः।<br>
जपत्येतन्नरः पुण्यं कृत्वा मनसि केशवम् ८५</p>
<p>शारीरं मानसं वाग्जं ज्ञानतोऽज्ञानतोऽपि वा।<br>
कृतं तेन तु यत्पापं सप्त जन्मान्तराणि वै ८६</p>
<p>महापातकमल्पं वा तथा यच्चोपपातकम्।<br>
सकलं नाशयत्येतत्तथान्यत्पुण्यमृच्छति ८७</p>
<p>विप्राय सुविशिष्टाय तिलपात्राणि षोडश।<br>
अहन्यहनि यो दद्यात्पठत्येतच्च तत्समम् ८८</p>
<p>अविप्लुतमतिश्चान्ते सम्प्राप्य स्मरणं हरेः।<br>
विष्णुलोकमवाप्नोति सत्यमेतन्मयोदितम् ८९</p>
<p>यथैनं पठति नित्यं स्तवं सारस्वतं पुमान्।<br>
अपि पापसमायुक्तो मोक्षं प्राप्नोत्यसावपि।<br>
यथैतत्सत्यमुक्तं मे नात्राल्पमपि वै मृषा।<br>
राक्षसग्रस्तसर्वाङ्गं तथा मामेष मुञ्चतु ९०</p>
<p>एवमुच्चारिते मुक्तः स तदा तेन रक्षसा।<br>
अकामेन द्विजो भूयस्तमाह रजनीचरम् ९१</p>
<p>एतद्भद्रमुखाख्यातं तव पातकनाशनम्।<br>
विष्णोः सारस्वतं स्तोत्रं यज्जगाद सरस्वती ९२</p>
<p>हुताशनेन प्रहिता मम जिह्वाग्रसंस्थिता।<br>
जगादेमं स्तवं विष्णोः सर्वपापप्रशान्तिदम् ९३</p>
<p>अनेनैव जगन्नाथं त्वमाराधय केशवम्।<br>
ततः पापापनोदं तु स्तुते प्राप्स्यसि केशवे ९४</p>
<p>अहर्निशं हृषीकेशं स्तवेनानेन राक्षस।<br>
स्तौहि भक्तिं परां कृत्वा ततः पापाद्विमोक्ष्यसे ९५</p>
<p>स्तुतो हि सर्वपापानि नाशयिष्यत्यसंशयम्।<br>
भक्त्या राक्षसशार्दूल सर्वपापहरो हरिः ९६</p>
<p>शौनक उवाच।<br>
ततः प्रणम्य तं विप्रं प्रसाद्य च निशाचरः।<br>
शालग्रामं महाराज तदैव तपसे ययौ ९७</p>
<p>तत्राहर्निशमेवैतज्जपञ्जप्यं नराधिप।<br>
देवक्रियारतिर्भूत्वा तपस्तेपे स राक्षसः ९८</p>
<p>आराध्य च जगन्नाथं स तत्र पुरुषोत्तमम्।<br>
सर्वपापविनिर्मुक्तो विष्णुलोकमवाप्तवान् ९९</p>
<p>तथा त्वमपि राजर्षे सर्वपापप्रशान्तिदम्।<br>
आराधय हृषीकेशं जपन्सारस्वतं स्तवम् १००</p>
<p>य एतत्परमं स्तोत्रं वासुदेवस्य मानवः।<br>
पठिष्यति स सर्वेभ्यः पापेभ्यो मोक्षमाप्स्यति १०१</p>
<p>इति विष्णुधर्मेषु सारस्वतस्तवः।</p>
<h2 id="heading-69"></h2>
<p>अथैकसप्ततितमोऽध्यायः।<br>
शतानीक उवाच।<br>
ब्रह्मन्नसारे संसारे रोगादिव्याप्तमानसः।<br>
शब्दादिलुब्धः पुरुषः किं कुर्वन्नावसीदति १</p>
<p>शौनक उवाच।<br>
स्वे महिम्नि स्थितं देवमप्रमेयमजं विभुम्।<br>
शोकमोहविनिर्मुक्तं विष्णुं ध्यायन्न सीदति २</p>
<p>अप्राणचितिकं ब्रह्म वेदान्तेषु प्रकाशितम्।<br>
आद्यं पुरुषमीशानं विष्णुं ध्यायन्न सीदति ३</p>
<p>अशनाद्यैरसंस्पृष्टं सेवितं योगिभिः सदा।<br>
सर्वदोषविनिर्मुक्तं विष्णुं ध्यायन्न सीदति ४</p>
<p>धामत्रयविनिर्मुक्तं सुप्रभातं सुनिर्मलम्।<br>
निष्कलं शाश्वतं देवं विष्णुं ध्यायन्न सीदति ५</p>
<p>क्षराक्षरविनिर्मुक्तं जन्ममृत्युविवर्जितम्।<br>
अभयं सत्यसङ्कल्पं विष्णुं ध्यायन्न सीदति ६</p>
<p>अमृतं साधनं साध्यं यं पश्यन्ति मनीषिणः।<br>
ज्ञेयाख्यं परमात्मानं विष्णुं ध्यायन्न सीदति ७</p>
<p>अतुलं सुखधर्माणं व्योमदेहं सनातनम्।<br>
धर्माधर्मविनिर्मुक्तं विष्णुं ध्यायन्न सीदति ८</p>
<p>व्यासाद्यैर्मुनिभिः सर्वैर्ध्यानयोगपरायणैः।<br>
अर्चितं भावकुसुमैर्विष्णुं ध्यायन्न सीदति ९</p>
<p>विष्ण्वष्टकमिदं पुण्यं योगिनां प्रीतिवर्धनम्।<br>
यः पठेत्परया प्रीत्या स गच्छेद्विष्णुसात्म्यताम् १०</p>
<p>एतत्पुण्यं पापहरं धन्यं दुःस्वप्ननाशनम्।<br>
पठतां शृण्वतां चैव विष्णोर्माहात्म्यमुत्तमम् ११</p>
<p>इति विष्णुधर्मेषु विष्ण्वष्टकम्।</p>
<h2 id="heading-70"></h2>
<p>अथ द्विसप्ततितमोऽध्यायः।<br>
शतानीक उवाच।<br>
कुर्वन्भक्तिं हृषीकेशे मानवो भृगुनन्दन।<br>
निर्वाणं समवाप्नोति यादृशं तद्वदस्व मे १</p>
<p>दृश्यन्ते पुरुषा भक्तिमुद्वहन्तो जनार्दने।<br>
तथाप्यनेकदेहार्तिमनस्तापातुरा मुने २</p>
<p>स्मृतमात्रः सुरेन्द्रस्य योऽर्तिहा मधुसूदनः।<br>
तस्यापि कर्माभिरता दुःखभाजः कथं नराः ३</p>
<p>कैश्च दानैर्जगत्स्वामी स्वामी नारायणो नृणाम्।<br>
उपकाराय भक्तानां जायते स महामुने ४</p>
<p>शौनक उवाच।<br>
त्वद्युक्तोऽयमनुप्रश्नो महाराज शृणुष्व तम्।<br>
यथा पृष्टमिदं सम्यक् कथ्यमानं यथाखिलम् ५</p>
<p>पृथिवीं रत्नसम्पूर्णां यः कृष्णाय प्रयच्छति।<br>
तस्याप्यन्यमनस्कस्य सुलभो न जनार्दनः ६</p>
<p>नाराध्यतेऽच्युतो दानैर्न होमैर्भाववर्जितैः।<br>
ऐकात्म्यं पुरुषैर्याति तन्मयैरेव माधवः ७</p>
<p>श्रूयते च पुराख्यातो राजोपरिचरो वसुः।<br>
इयाज सुबहून्यज्ञाञ्श्रद्धापूतेन चेतसा ८</p>
<p>स विप्रशापाद्राजर्षिः कस्मिंश्चित्कारणान्तरे।<br>
आकाशचारी सहसा प्रविवेश रसातलम् ९</p>
<p>रसातलमनुप्राप्तस्तथापि जगतः प्रभुम्।<br>
तुष्टाव तन्मयो भूत्वा दिव्यैर्मन्त्रैर्जनार्दनम् १०</p>
<p>देवानामेष यज्ञांशैर्यज्वी पक्षविवर्धनः।<br>
चेदिराडिति दैत्यानां मतिरासीद्रसातले ११</p>
<p>अनेन विविधैर्यज्ञैस्तर्पितस्त्रिदशेश्वरः।<br>
जघान दैत्यान्वध्योऽयं प्राप्तोऽस्मद्गोचरं रिपुः १२</p>
<p>इति सम्मन्त्र्! य ते दैत्याश्चेदिराजजिघांसवः।<br>
तत्समीपमनुप्राप्ता गृहीतविविधायुधाः १३</p>
<p>परमामर्षसंयुक्तास्ततस्ते चेदिपुङ्गवम्।<br>
हन्तुं न शेकुः शस्त्रैस्तु यत्नवन्तोऽपि पार्थिवम् १४</p>
<p>स चापि वसुरासीनः केशवार्पितमानसः।<br>
जजाप मन्त्रमॐकारं प्रणवं द्वादशाक्षरम् १५</p>
<p>ददर्श च स विश्वेशं ध्यानावस्थितमानसः।<br>
कृत्वान्यविषयत्यागि चित्तमत्यन्तनिश्चलम् १६</p>
<p>प्रागीशमक्षरं ध्यानं ज्ञानं ज्ञेयं जगद्गुरुम्।<br>
सञ्चिन्त्य वासुदेवाख्यमनिर्देश्यं परायणम् १७</p>
<p>ततोऽन्तर्यामिरुपेण प्राकृतेन च संस्थितम्।<br>
ब्रह्मविष्णुशिवानां च स्वरूपैः संस्थितं त्रिधा १८</p>
<p>पुनश्च देवगन्धर्वसिद्धादिमनुजादिषु।<br>
स्थावरान्तेषु भूतेषु सर्वेष्वेव समास्थितम् १९</p>
<p>दिक्ष्वम्बरधराभूभृत्तोयवाय्वनलादिषु।<br>
दृश्यादृश्येषु चैवेशं चिन्तया आस पार्थिवः २०</p>
<p>सर्वत्र दृष्ट्वा तं देवमात्मन्यपि च सर्वगम्।<br>
सर्वं च तन्मयं दृष्ट्वा विरराम समाधितः २१</p>
<p>इन्द्रियाणीन्द्रियार्थेषु पूर्ववत्स नराधिपः।<br>
विनिवेश्य ततोऽपश्यदसुरानुद्यतायुधान् २२</p>
<p>तान्स दृष्ट्वा गृहीतार्घ्य एकैकस्यैव पार्थिवः।<br>
पाद्यपूर्वेण विधिना पूजयामास भक्तिमान् २३</p>
<p>प्रसादं कुरु भद्रंवो भगवाञ्जगतः पतिः।<br>
वासुदेवो भवान्प्राप्तो ममानुग्रहकाम्यया २४</p>
<p>इत्येवं चेदिराजोऽसावेकैकस्य च दानवान्।<br>
पूजयामास पाद्यादि निवेद्य वचसा तथा २५</p>
<p>तेऽपि तं चेदिराजानं पप्रच्छुरसुरास्तदा।<br>
क्व वासुदेवोऽत्र वयं प्राप्ता दाक्षायणीसुताः २६</p>
<p>इत्येवं वदतो दैत्यान्स जगाद पुनर्वसुः।<br>
प्रणामनम्रो राजेन्द्रसर्वदर्शी महामतिः २७</p>
<p>वासुदेवो जगत्सर्वं यच्चेङ्गं यच्च नेङ्गति।<br>
ब्रह्मादिषु तृणान्तेषु स एवैको जगद्गुरुः २८</p>
<p>अहं भवन्तो देवाद्या मनुष्याः पशवश्च ये।<br>
तेऽपि देवा जगद्धातुर्व्यतिरिक्ता न केशवात् २९</p>
<p>तेनैव माया वितता वैष्णवी भिन्नदर्शनी।<br>
आ स्वाङ्गेषु देवोऽसौ प्रदर्शयति सर्वशः ३०</p>
<p>तद्यूयमहमन्ये च यच्च स्थावरजङ्गमम्।<br>
वासुदेवात्मकं सर्वमिति मत्वा नमोऽस्तु वः ३१</p>
<p>इत्युक्तास्तेन ते दैत्या न शक्ता मनुजेश्वरम्।<br>
यत्नवन्तोऽपि तं हन्तुं प्रययुः स्वानथालयान् ३२</p>
<p>ततः पुरोहितं सर्वे काव्यं नीतिविशारदम्।<br>
समेत्य ते यथावृत्तं सर्वमस्मै न्यवेदयन् ३३</p>
<p>असुरा ऊचुः।<br>
अस्माकमत्यन्तरिपुरयं प्राप्तो रसातलम्।<br>
देवानामुपकृद्ब्रह्मन्यज्वा चेदिपतिर्वसुः ३४</p>
<p>अस्मत्पक्षक्षयायैष देवानां पक्षवर्धनः।<br>
तत्र यत्प्रतिपत्तव्यं तन्नो ब्रूहि महामते ३५</p>
<p>शुक्र उवाच।<br>
स्वगोचरमरिः प्राप्तः शत्रुपक्षोपकारकः।<br>
न हन्तव्य इतीदं को नीतिमान्प्रवदिष्यति ३६</p>
<p>तस्मात्प्रगृह्य दिव्यानि सर्वास्त्राण्यमरार्दनाः।<br>
निपातयत तं गत्वा चेदिराजं स्वगोचरे ३७</p>
<p>असुरा ऊचुः।<br>
सर्वमेतन्महाभाग तस्मिन्नस्माभिरुद्यतैः।<br>
कृतं न शकितो हन्तुं निर्यत्नोऽपि हि पार्थिवः ३८</p>
<p>किं तद्योगफलं तस्य किं वा जपफलं मुने।<br>
तपसो वा मुनिश्रेष्ठ विस्तरात्तद्वदस्व नः ३९</p>
<p>शुक्र उवाच।<br>
नित्यं सञ्चिन्तयत्येष योगयुक्तो जनार्दनम्।<br>
सास्य रक्षा परा मन्ये को हिनस्त्यच्युताश्रयम् ४०</p>
<p>कीर्तितः संस्मृतो ध्यातः पूजितः संस्तुतस्तथा।<br>
ऐहिकामुष्मिकीं रक्षां करोति भगवान्हरिः ४१</p>
<p>यद्दुर्लभं यदप्राप्यं मनसो यन्न गोचरे।<br>
तदप्यप्रार्थितं ध्यातो ददाति मधुसूदनः ४२</p>
<p>शरीरारोग्यमर्थांश्च भोगांश्चैवानुषङ्गिकान्।<br>
ददाति ध्यायतां नित्यमपवर्गप्रदो हरिः ४३</p>
<p>यदिदं चेदिराजानं हन्तुमिच्छथ दानवाः।<br>
तदस्य केशवाच्चित्तमुपायेनापनीयताम् ४४</p>
<p>शौनक उवाच।<br>
ततस्ते तद्वचः श्रुत्वा दानवाः कुरुपुङ्गव।<br>
ब्रह्मरूपप्रतिच्छन्ना जग्मुर्यत्र स्थितो वसुः ४५</p>
<p>ददृशुस्ते महात्मानं प्रणतं चेदिपुङ्गवम्।<br>
कृतपूजं जगद्धातुर्वासुदेवस्य पार्थिवम् ४६</p>
<p>संस्तुतावुद्यतं शान्तं सर्वत्र समदर्शिनम्।<br>
कृष्णार्पितमनोवृत्तिं जानुभ्यामवनिङ्गतम् ४७</p>
<p>ततः संशृण्वतां तेषां तुष्टाव मधुसूदनम्।<br>
तन्नामस्मरणोद्भूतपुलकश्चेदिपुङ्गवः ४८</p>
<p>शतानीक उवाच।<br>
जगाद यं स राजर्षिः स्तवं कृष्णस्य शौनक।<br>
शृण्वतां दानवेन्द्राणां तन्मे पापहरं वद ४९</p>
<p>शौनक उवाच।<br>
शृणु यद्देवदेवस्य विष्णोरद्भुतकर्मणः।<br>
स्तोत्रं जगाद राजासौ रसातलतलं गतः ५०</p>
<p>वसुरुवाच।<br>
स्तौमि देवमजं नित्यं परिणामविवर्जितम्।<br>
अवृद्धिक्षयमीशानमच्युतं परतः परम् ५१</p>
<p>कल्पनाकृतनामानमनिर्देश्यमजं विभुम्।<br>
मूलहेतुमहेतुं त्वां वासुदेवं नमाम्यहम् ५२</p>
<p>परमार्थपरैरीशश्चिन्त्यते यः प्रजाकरैः।<br>
तं वासुदेवमीशेशं नमाम्यद्य गुणं परम् ५३</p>
<p>यस्मादिदं यत्र चेदमिदं यो विश्वमव्ययम्।<br>
तं वासुदेवममलं नमामि परमेश्वरम् ५४</p>
<p>ज्ञेयं ज्ञातारमजरं भोक्तारं प्रकृतेः प्रभुम्।<br>
पुरुषस्वरूपिणं देवं नतोऽस्मि पुरुषं परम् ५५</p>
<p>प्रधानादिविशेषान्तस्वरूपमजमव्ययम्।<br>
स्थूलसूक्ष्ममयं सर्वंव्यापिनं तं नमाम्यहम् ५६</p>
<p>स्रष्टा पालयिता चान्ते यश्च संहारकारकः।<br>
त्रयीमयं तं त्रिगुणं नतोऽस्मि पुरुषोत्तमम् ५७</p>
<p>आब्रह्मस्थावरान्ते च यो जगत्यत्र संस्थितः।<br>
व्यक्तरूपी च तं देवं नतोऽहं विष्णुमव्ययम् ५८</p>
<p>नमो नमोऽस्तु ते देव जगतामीश्वरेश्वर।<br>
परमार्थ पराचिन्त्य विधातः परमेश्वर ५९</p>
<p>त्वमादिरन्तो मध्यं च जगतोऽस्य जगत्पते।<br>
जगत्त्वयि जगच्च त्वं जगत्त्वत्तो जगन्मय ६०</p>
<p>तवाग्निरासं वसुधाङ्घ्रियुग्मं नभः शिरश्चन्द्ररवी च नेत्रे।<br>
समस्तलोका जठरं भुजाश्च दिशश्चतस्रो भगवन्नमस्ते ६१</p>
<p>यद्भूगतं यद्गगनान्तराले यद्वा नभस्यखिललोकगं च।<br>
यत्स्थूलं सूक्ष्मं परतस्ततोऽपि यदस्ति यन्नास्ति च तत्त्वमीश ६२</p>
<p>वेदाश्च वेद्यं च भगवाननन्तो वेदान्तवेद्यश्च समस्तहेतो।<br>
वदन्ति तत्त्वा मुनयः परेशं त्वयि प्रसन्ने परमार्थदृश्ये ६३</p>
<p>नमो हृषीकेश तवाप्रमेय नमश्च तुभ्यं परमार्थसार।<br>
विष्णो नमस्तेऽस्तु परापरेश कृष्णाच्युतानन्त जगन्निवास ६४</p>
<p>नमोऽस्तु तुभ्यं परमेश्वराय नमस्तथान्तःकारणस्थिताय।<br>
प्रधानभूताय नमश्च तुभ्यं व्यक्तस्वरूपेण च संस्थिताय ६५</p>
<p>संहृत्य विश्वं जलशायिने नमो नमश्च ते कैटभसूदनाय।<br>
स्वनाभिपद्मोदरशायिने च ब्रह्मस्वरूपोपनताय चैव ६६</p>
<p>स्रष्ट्रे नमः पालयित्रे स्थितौ च सर्वेश तुभ्यं पुरुषोत्तमाय।<br>
रुद्राय चान्ते क्षयहेतवे ते नतोऽस्मि संहारकराय विष्णो ६७</p>
<p>जय प्रपन्नार्तिहराप्रमेय जयाग्निवस्वश्विमय प्रजेश।<br>
रुद्रेन्द्रचन्द्रस्तुत देवदेव जयामराणामरिशातनाय ६८</p>
<p>जितं त्वया सर्वग सर्वसारं सर्वात्मभूताखिल वेदवेद्य।<br>
जितं जिताक्षामलचित्तदृश्य चराचराधार धराधरेड्य ६९</p>
<p>यज्ञाश्रयो यज्ञपुमानशेष देवेश मर्त्यासुरयज्ञभोक्तः।<br>
त्वमीड्यमानोऽभिमतं ददासि धराधरेशाच्युत वासुदेव ७०</p>
<p>नमस्ते देवदेव त्वं यथा पास्यखिलं जगत्।<br>
स्थितौ तथा समस्तेभ्यो दोषेभ्यो मां समुद्धर ७१</p>
<p>कृष्णाच्युत हृषीकेश सर्वभूतेश केशव।<br>
महात्मंस्त्राहि मां भक्तं वासुदेव प्रसीद मे ७२</p>
<p>शौनक उवाच।<br>
इति स्तोत्रावसाने तं चेदिराजं ततोऽसुराः।<br>
जहसुः सतलाक्षेपं प्रोचुश्च द्विजरूपिणः ७३</p>
<p>प्राज्ञः किल प्रजापालश्चेदिराट्संश्रुतो भुवि।<br>
तसस्य ज्ञानमखिलं विपरीतार्थमीदृशम् ७४</p>
<p>क्व वासुदेवः क्व भवानिमामन्त्यां दशां गतः।<br>
यो भवान्विप्रशापेन रसातलतलाश्रयः ७५</p>
<p>भविष्यति स्मृतो देवस्त्राता किल तवाच्युतः।<br>
योऽसावाप्याय्यते विप्रैरध्वरेषु हविःस्रवैः ७६</p>
<p>योऽन्यत्रस्त्राणकामो वा यज्ञभागमभीप्सते।<br>
स त्राता तव गोविन्दो भविष्यत्यतिविस्मयः ७७</p>
<p>यदा त्वं भगवद्भक्तो विप्रशापान्निपातितः।<br>
तदा स वासुदेवस्ते क्व गतोऽल्पश्रुतोऽव्ययः ७८</p>
<p>न वासुदेवो न हरिर्न गोविन्दो न केशवः।<br>
शापं ददत्सु विप्रेषु परित्राणपरो भवेत् ७९</p>
<p>स त्वमार्तप्रलापेभ्यो विरमाद्य यदीच्छसि।<br>
कुबुद्धिमेतां सन्त्यज्य स्वपौरुषपरो भव ८०</p>
<p>न वयं पुण्डरीकाक्षं नानन्तं नाच्युतं हरिम्।<br>
संश्रिता न च सीदामः स्वपौरुषमुपाश्रिताः ८१</p>
<p>यद्यस्मद्वचनं वीर न मोहेन विशङ्कसे।<br>
तदाश्रयस्व स्वं वीर्यं परित्यज्य विमूढताम् ८२</p>
<p>इत्युदीरितमाकर्ण्य स तेषां चेदिपुङ्गवः।<br>
अज्ञानपटलच्छन्नान्हृदयेन शुशोच तान् ८३</p>
<p>उवाच चेदिराजो वै हृदये कृतमत्सरः।<br>
अहो मोहोऽयमेतेषामहङ्कारसमुद्भवः।<br>
येन सर्वेश्वरे विष्णावेतेषामावृता मतिः ८४</p>
<p>प्रकाशं च स तानाह दानवान्प्रीतिपूर्वकम्।<br>
पापतस्तत्परित्राणं चिकीर्षुर्वसुधाधिपः ८५</p>
<p>मैवं भो भगवद्भक्तिं कुरुध्वं द्विजसत्तमाः।<br>
संसाराब्धौ मनुष्याणामेकः पोतो जनार्दनः ८६</p>
<p>यूयं वयं तथैवान्ये तस्य सर्वे विभूतयः।<br>
ब्रह्मादिस्थावरान्तं हि तस्य देवस्य विस्तृतिः ८७</p>
<p>सुखदुःखमयो नॄणां विपाकः कर्मणां च यः।<br>
संशुद्धिहेतुः स्वच्छन्दात्सोऽपि विप्राः प्रवर्तते ८८</p>
<p>परीक्षां च जगन्नाथः करोत्यदृढचेतसाम्।<br>
नराणामर्थविध्वंसनिकाशेषु जनार्दनः ८९</p>
<p>अल्पयत्नेन चायान्ति विमुक्तिं केशवाश्रयात्।<br>
तद्विघाताय शक्राद्या यतन्ते विघ्नहेतुभिः ९०</p>
<p>यदा जनार्दने भक्तिं वहन्सीदति मानवः।<br>
निर्विण्णचेताः शैथिल्यं मनसः कुरुते तदा ९१</p>
<p>देवानां महती शङ्का भक्तियुक्ता जनार्दने।<br>
मुक्तिभाजो भविष्यन्तीत्यतस्ते परिपन्थिनः ९२</p>
<p>प्रायो भवन्ति गोविन्दे भक्तिव्याघातहेतवः।<br>
विघ्नाश्चित्तविघाता हि विमुक्तिपरिपन्थिनः ९३</p>
<p>सत्यं शतेन विघ्नानां सहस्रेण तथा तपः।<br>
विघ्नायुतेन गोविन्दे नॄणां भक्तिर्निवार्यते ९४</p>
<p>स्वं चापि कर्म पुरुषः शुभाशुभमुपागतम्।<br>
भुङ्क्ते किमत्र देवस्य गर्ह्यते येन केशवः ९५</p>
<p>मर्यादां च कृतां तेन यो भिनत्ति स मानवः।<br>
न विष्णुभक्तो मन्तव्यः साधु धर्मार्चनो हरिः ९६</p>
<p>न पुष्पैर्न च धूपेन नोपहारानुलेपनैः।<br>
तोषं प्रयाति गोविन्दः स्वकर्माभ्यर्चितो यथा ९७</p>
<p>ब्राह्मणा देवदेवेन मुखात्सृष्टा महात्मना।<br>
देवानामपि सम्पूज्य भूमिदेवा द्विजोत्तमाः।<br>
अनुवृत्तिः सदा कार्या तेषां वर्णैरनुव्रतैः ९८</p>
<p>ते पूज्यास्ते नमस्कार्यास्तोषणीयाश्च यत्नतः।<br>
तेषु तुष्टेष्वशेषाणां देवानां प्रीतिरुत्तमा ९९</p>
<p>तेषां मया यदज्ञानाज्ज्ञानाद्वा कृतमप्रियम्।<br>
तेनापि तुष्ट एवाहं विष्णोरंशा द्विजोत्तमाः १००</p>
<p>क्रियावान्मम पोतोऽयं भूतलाद्यो रसातले।<br>
पतितस्यातिभीमेऽस्मिन्दुरुत्तारे भवार्णवे १०१</p>
<p>रसातलतलोत्तारं न हि वाञ्छाम्यहं द्विजाः।<br>
संसारगर्तादुत्तारं वृणोम्याराधनाद्धरेः १०२</p>
<p>यथाहं नाभिवाञ्छामि भोगानाराध्य केशवम्।<br>
तेन सत्येन विष्णुर्मे सर्वदोषान्व्यपोहतु १०३</p>
<p>यथा न माता न पिता नात्मा न सुहृदः सुताः।<br>
कृष्णालापात्प्रियतरास्तथा मां पातु केशवः १०४</p>
<p>यथा विष्णुमयं सर्वमेतत्पश्याम्यहं जगत्।<br>
तथा मम मनोदोषानशेषान्स व्यपोहतु १०५</p>
<p>जाता विष्णुविलोमेषु भवत्स्वपि दया मम।<br>
यथा तेनाद्य सत्येन भवन्तः सन्तु तन्मयाः १०६</p>
<p>यथा नाहं भवद्द्वेषान्न संहर्षाद्ब्रवीम्यहम्।<br>
कृपयैव तथा सर्वे भवन्तः सन्तु तन्मयाः १०७</p>
<p>यो यो न भक्तो गोविन्दे तत्र तत्र कृपा यथा।<br>
ममारिवर्गेऽपि तथा भक्तिर्वोऽस्तु जनार्दने १०८</p>
<p>एवमुच्चारिते तेषां दैत्यानां तत्क्षणात्तथा।<br>
तस्मिन्राजन्यभून्मैत्री तथान्येषु च जन्तुषु १०९</p>
<p>देवदेवेऽप्यभूद्भक्तिर्भावो नष्टस्तथासुरः।<br>
स्वरूपधारिणश्चैनं प्रणम्यासुरपुङ्गवाः।<br>
प्रत्यूचुः पार्थिवं विष्णुभक्तं सद्ब्रह्मचारिणम् ११०</p>
<p>चेदिभूपाल भद्रंते भवतोऽतुलविक्रम।<br>
संसारे त्वत्समैः सङ्गः पुण्यभाजां प्रवर्तते १११</p>
<p>वयं स्वजातिदोषेण देवपक्षविरोधिनः।<br>
भवन्तमागता हन्तुं देवप्रीणनतत्परम् ११२</p>
<p>यदा न शक्तितो हन्तुमस्माभिस्त्वं निरायुधः।<br>
विष्णुध्यानमहारक्षाषान्तरगतः प्रभो ११३</p>
<p>त्याजयद्भिस्तथा भक्तिं केशवादिति दर्शितम्।<br>
वैफल्यमतिपुण्येषु विष्णुशुश्रूषणा नृणाम् ११४</p>
<p>स त्वं देवातिदेवस्य विष्णोरमिततेजसः।<br>
अनुग्राह्यो यथा तेयमच्युते निश्चला मतिः ११५</p>
<p>दिष्ट्या क्रोधाभिभूतानामस्माकं त्वन्निवर्हणे।<br>
मतिर्जाता यतः प्राप्ता त्वत्सङ्गाद्दुर्लभा मतिः ११६</p>
<p>कुरुष्व च प्रसादं त्वं प्रणतानां नरेश्वर।<br>
शत्रावपि कृपाशीलं यन्नो दुष्टमभून्मनः ११७</p>
<p>दिशां वैमल्यं विमलं चक्षुषश्चोपपादितम्।<br>
भवता दुष्टतां एतामासुरीमपमार्जता ११८</p>
<p>दुष्टाः स्म वर्षपूगानि यद्यातानि वृथैव नः।<br>
विषयाक्षिप्तचित्तानां कृष्णे भक्तिमकुर्वताम् ११९</p>
<p>कर्मभूमौ मनुष्याणां तदेव विफलं दिनम्।<br>
यदच्युतकथालापध्यानार्चारहितं गतम् १२०</p>
<p>इत्युक्त्वा तेऽसुरा भूयः प्रसाद्य च तथा वसुम्।<br>
विष्णौ भक्तिपरा यातास्तीव्रसंयोगिनोऽलयन् १२१</p>
<p>स चापि चेदिराट्तस्माद्देवदेवेन चक्रिणा।<br>
पातालादुद्धृतः पश्चात्संसारगहनादपि १२२</p>
<p>इत्येतत्सर्वमाख्यातं यन्मां त्वं परिपृच्छसि।<br>
यथावसीदन्ति नरा भक्तिमन्तोऽपि केशवे १२३</p>
<p>दृढा जनार्दने भक्तिर्यदैवाव्यभिचारिणी।<br>
तदा कियत्स्वर्गसुखं सैव निर्वाणहेतुकी १२४</p>
<p>इत्येतदसुरैः सार्धं संवादं यः पुरा वसोः।<br>
पठिष्यत्यखिलं भक्त्या स तल्लोकमुपैष्यति १२५</p>
<p>इति विष्णुधर्मेषु वस्वसुरसंवादः।</p>
<h2 id="heading-71"></h2>
<p>अथ त्रिसप्ततितमोऽध्यायः।<br>
शतानीक उवाच।<br>
जगत्प्रभुं देवदेवमशेषेशं जनार्दनम्।<br>
प्रणिपत्याहमेतं त्वां यत्पृच्छामि तदुच्यताम् १</p>
<p>यैरुपायैः प्रदानैर्वा नराणाममरार्चितः।<br>
प्रीतिमान्पुण्डरीकाक्षो भवत्याचक्ष्व तन्मम २</p>
<p>शौनक उवाच।<br>
ये स्वधर्मे स्थिता वर्णा विप्राद्याः कुरुनन्दन।<br>
विधर्मेषु न वर्तन्ते प्रीतिमांस्तेषु केशवः ३</p>
<p>ब्रह्मचारिगृहस्थाद्या न च्यवन्त्याश्रमाच्च ये।<br>
स्वधर्मतो हरिस्तेषां प्रीतिमानेव सर्वदा ४</p>
<p>ये न दम्भेन वर्तन्ते नरा भूतेष्वलोलुपाः।<br>
त्यक्तग्राम्यादिसङ्गाश्च तेषु प्रीतिः परा हरेः ५</p>
<p>दातारो नापहर्तारः परस्वानाममायिनः।<br>
ये नरास्तेषु गोविन्दः पुत्रेष्विव सदा हितः ६</p>
<p>येषां नराणां न मतिर्जिह्वा वासत्यमुज्झति।<br>
ते प्रिया वासुदेवस्य ये च द्विजपरायणाः ७</p>
<p>कर्मणा मनसा वाचा ये न हिंसानुवर्तिनः।<br>
ते नरा वासुदेवस्य आः पाण्डुकुलोद्वह ८</p>
<p>सर्वदेवेषु ये विष्णुं सर्वभूतेष्ववस्थितम्।<br>
मन्यन्ते वासुदेवस्य ते प्रियाः पुत्रवत्सदा ९</p>
<p>ब्रह्माद्यं स्थावरान्तं च भूतग्रामं जनार्दनात्।<br>
ये च पश्यन्त्यभेदेन ते विष्णोः सततं प्रियाः १०</p>
<p>देववेदद्विजातीनां निन्दायां ये न मानवाः।<br>
प्रीतिभाजो भवन्तीष्टास्ते सदा शार्ङ्गधन्विनः ११</p>
<p>प्रियाणामथ सर्वेषां देवदेवस्य स प्रियः।<br>
आपत्स्वपि सदा यस्य भक्तिरव्यभिचारिणी १२</p>
<p>तस्मात्प्रियत्वं कृष्णस्य वाञ्छता निजधर्मजैः।<br>
गुणैरात्मा सदा योज्यो न दूरे गुणिनो हरिः १३</p>
<p>येषां न गृद्धिः पारक्ये दारे द्रव्ये च चेतसः।<br>
हिंसायां च मनुष्याणां ते कृष्णेनावलोकिताः १४</p>
<p>वेदाः प्रमाणं स्मृतयो येषां सन्मार्गसेविनाम्।<br>
परोपकारसक्तानां ते कृष्णेनावलोकिताः १५</p>
<p>कलिकल्मषदोषेण येषां नोपहता मतिः।<br>
पाषण्डानुगता नैव ते कृष्णेनावलोकिताः १६</p>
<p>येषां क्लेशो गुरोरर्थे देवविप्रोद्भवोऽपि वा।<br>
न विवित्सासमुद्भूतस्ते कृष्णेनावलोकिताः १७</p>
<p>स्वपन्तः संस्थिता यान्तस्तिष्ठन्तश्च जनार्दनम्।<br>
ये चिन्तयन्त्यविरतं ते कृष्णेनावलोकिताः १८</p>
<p>यथात्मनि तथापत्ये येषां अद्रोहिणी मतिः।<br>
समस्तसत्त्वजातेषु ते कृष्णेनावलोकिताः १९</p>
<p>देवपूजामनुदिनं गुरुविप्रार्थसत्क्रियाम्।<br>
ये कुर्वन्ति नरा विद्धि ते कृष्णेनावलोकिताः २०</p>
<p>सुवर्णं रत्नमथवा पारक्यं विजने वने।<br>
विलोक्य नैति यो लोभं तं अवैहि हरेः प्रियम् २१</p>
<p>देवान्पितॄंस्तथापन्नानतिथीञ्जामयोऽध्वगान्।<br>
यो बिभर्ति विजानीहि तं नरं भगवत्प्रियम् २२</p>
<p>न क्रोधमेति क्रुद्धेभ्यः सहते यो निराक्रियाम्।<br>
तं विजानीहि भर्तव्यं देवदेवस्य शार्ङ्गिनः २३</p>
<p>परलोकप्रतीकारकरणाय सदोद्यमम्।<br>
कुर्वन्नालक्ष्यतामेति केशवेनावलोकितः २४</p>
<p>नात्मसंस्तवमन्येषां न निन्दां चार्थलिप्सया।<br>
करोति पुरुषव्याघ्र यस्य नारायणो हृदि २५</p>
<p>सर्वभूतदयां सत्यमक्रोधं धर्मशीलताम्।<br>
भजन्ते पुरुषा देवे गोविन्दे हृदये स्थिते २६</p>
<p>न कलौ न परद्रव्ये परदाराश्रिता मतिः।<br>
नराणां जायते राजन्गोविन्दे हृदयस्थिते २७</p>
<p>क्षमां करोति क्रुद्धेषु दयां मूढेषु मानवः।<br>
मुदं च धर्मशीलेषु गोविन्दे हृदये स्थिते २८</p>
<p>यदा बिभेत्यधर्मादेर्धर्मादींश्च यदेच्छति।<br>
तदा कुरुवरश्रेष्ठ नरः कृष्णेन वीक्षितः २९</p>
<p>पुत्रदारगृहक्षेत्रद्रव्यादेर्ममतां नरः।<br>
नायास्यति जगन्नाथे हृषीकेशे पराङ्मुखे ३०</p>
<p>कलौ कृतयुगं तेषां क्लेशास्तेषां सुखाधिकाः।<br>
येषां शरीरग्रहणे हरिशुश्रूषणे मतिः ३१</p>
<p>यदा नेच्छति पापानि यदा पुण्यानि वाञ्छति।<br>
ज्ञेयस्तदा मनुष्येण हृदयेऽस्य हरिः स्थितः ३२</p>
<p>परमार्थे मतिः पुंसामसारे तु भवार्णवे।<br>
कथं भवति राजेन्द्रविष्वक्सेन पराङ्मुखे ३३</p>
<p>श्रद्दधानो दयाशीलः समलोष्टाश्मकाञ्चनः।<br>
परार्थे मानवः कृष्णे प्रसन्ने नृप जायते ३४</p>
<p>वहतोऽपि सदा कृष्णे भक्तिमव्यभिचारिणीम्।<br>
पाणिष्वसमदृग्बुद्धेः सुलभो नैव केशवः ३५</p>
<p>ये दाम्भिका भिन्नवृत्ता ये च धर्मध्वजोच्छ्रयाः।<br>
दुर्लभो भगवान्देवस्तेषां सुयततामपि ३६</p>
<p>कामलोभाश्रितं येषां चित्तं क्रोधादिदूषितम्।<br>
तेषां जन्मसहस्रेऽपि न मतिः केशवाश्रया ३७</p>
<p>हेयां कृष्णाश्रयां वृत्तिं मन्यन्ते हेतुसंश्रिताः।<br>
अवियोपहतज्ञाना येऽज्ञाने ज्ञानमानिनः ३८</p>
<p>वेदवादविरोधेन कूटयुक्तिमपाश्रिताः।<br>
ये केशवस्तद्धृदये न कदाचित्प्रियातिथिः ३९</p>
<p>मानुषं तं मनुष्यत्वे मन्यमानाः कुबुद्धयः।<br>
कर्माणि येऽस्य निन्दन्ति न तेषां निष्कृतिर्नृणाम् ४०</p>
<p>केचिद्वदन्ति तं देवं मनुष्यं चाल्पमेधसः।<br>
तिर्यक्त्वं चापरे विष्णुं मायया तस्य मोहिताः ४१</p>
<p>देवत्वमपि कृष्णस्य यस्य निन्दा महात्मनः।<br>
स्तुतिं तस्य कथं शक्ताः कर्तुमीशस्य मानवाः ४२</p>
<p>व्यापित्वं शाश्वतत्वं च जन्मभावविवर्जितम्।<br>
यदास्य प्रोच्यते कास्य स्तुतिरर्थे तथा स्थितौ ४३</p>
<p>सर्वेश्वरेश्वरः कृष्णः प्रोच्यते यदि पण्डितः।<br>
तथापि स्वल्पमेवोक्तं भूतार्थे कतमा स्तुतिः ४४</p>
<p>आब्रह्मस्तम्बपर्यन्ते संसारे यस्य संस्थितिः।<br>
निन्दापि तस्य न नृभिः कर्तुमीशस्य शक्यते ४५</p>
<p>यदा काणाश्च कूण्ठाश्च मूढो दुर्बुद्धिरातुरः।<br>
सर्वगत्वात्स एवैकस्तदासौ निन्द्यते कथम् ४६</p>
<p>स्रष्टा पालयिता हर्ता जगतोऽस्य जगच्च सः।<br>
यष्टा याजयिता याज्यः स एव भगवान्हरिः ४७</p>
<p>दाता दानं तथादाता कर्ता कार्यं तथा क्रियाः।<br>
हन्ता घातयिता हिंस्यो हार्यं हर्ता च यः स्वयम् ४८</p>
<p>सर्वकारणभूतस्य तस्येशस्य महात्मनः।<br>
कः करोति स्तुतिं विष्णोर्निन्दां वा पृथिवीपते ४९</p>
<p>तस्मात्सर्वेश्वरो विष्णुर्न स्तोतुं न च निन्दितुम्।<br>
शक्यते सर्वभूतत्वाच्चोक्षाचोक्षस्वरूपिणा ५०</p>
<p>स्तुतेः पादाद्यतो नान्यदुत्कृष्टमुपलभ्यते।<br>
तस्याप्युच्चारणेनेशो न स्तोतुं शक्यते हरिः ५१</p>
<p>भूतार्थवादस्तुतये न निन्दायै विधीयते।<br>
यतोऽतः सर्वभूतस्य का निन्दा तस्य का स्तुतिः ५२</p>
<p>येन सर्वात्मना तत्र हृदयं सन्निवेशितम्।<br>
अपि मौनवतस्तस्य सुलभोऽयं जनार्दनः ५३</p>
<p>तस्मात्त्वं कुरुशार्दूल स्वधर्मपरिपालनम्।<br>
कुरु विष्णुं च हृदये सर्वव्यापिनमीश्वरम् ५४</p>
<p>तन्मना भव तद्भक्तस्तद्याजी तं नमस्कुरु।<br>
विष्णोरेवं प्रियत्वं त्वमाशु यास्यसि पार्थिव ५५</p>
<p>यं स्तुवन्स्तव्यतामेति वन्द्यमानश्च वन्द्यताम्।<br>
तमीश्वरेश्वरं विष्णुं हृदये सन्निवेशय ५६</p>
<p>सम्पूज्य यं पूज्यतमो भवत्यत्र जगत्त्रये।<br>
तमीश्वरेश्वरं विष्णुं हृदये कुरु पार्थिव ५७</p>
<p>स्ववर्णकर्माभिरतः कुरु चित्ते जनार्दनम्।<br>
एष शास्त्रार्थसद्भावः किमुक्तैर्बहुविस्तरैः ५८</p>
<p>यस्मिन्प्रसन्नचित्तस्त्वं यस्मिन्कोपमुपैषि च।<br>
तावुभावपि तद्भूतौ चिन्तयन्सिद्धिमेष्यसि ५९</p>
<p>यत्र यत्र स्थितं चेतः प्रीत्या स्नेहेन वा तव।<br>
तं तं चिन्तय गोविन्दं मनसः स्थैर्यकारणात् ६०</p>
<p>स्वपन्विबुद्ध्यन्नुत्तिष्ठन्स्थितो भुञ्जन्पिबन्व्रजन्।<br>
सर्वगं सर्वकर्तारं विष्णुं सर्वत्र चिन्तय ६१</p>
<p>यथाग्निसङ्गात्कनकमपदोषं प्रजायते।<br>
संश्लिष्टं वासुदेवेन मनुष्याणां तथा मनः ६२</p>
<p>यज्विनो यं नमस्यन्ति यं नमस्यन्ति देवताः।<br>
योगिनो यं नमस्यन्ति तं नमस्यं नमाम्यहम् ६३</p>
<p>इति विष्णुधर्मेषु भक्तिवर्णनम्।</p>
<h2 id="heading-72"></h2>
<p>अथ चतुस्सप्ततितमोऽध्यायः।<br>
शौनक उवाच।<br>
भूयश्च शृणु राजेन्द्रयज्जगाद जनार्दनः।<br>
नागपर्यङ्कशयने पृष्टः क्षीराब्धिकन्यया १</p>
<p>पुरा शयानं गोविन्दं प्रावृट्काले महोदधौ।<br>
शेषभोगिमहाभोगे वीच्यम्बुकणशीतले २</p>
<p>वक्षःस्थलस्थिता देवी जगन्माता जगत्पतिम्।<br>
अनन्यासक्तदृष्टिं च किमप्येकाग्रमानसम्।<br>
श्रीवत्सवक्षसं लक्ष्मीः करसंवाहनादृता ३</p>
<p>योगनिद्रावसानस्थमच्युतं जगतः पतिम्।<br>
पप्रच्छ पुण्डरीकाक्षं पुण्डरीककरा हरिम् ४</p>
<p>श्रीरुवाच।<br>
सृष्टं जगदिदं सर्वं बहुशश्चोपसंहृतम्।<br>
त्वया जगत्पते चात्र किं कश्चिद्दयितस्तव ५</p>
<p>देवान्मनुष्यान्गन्धर्वान्यक्षविद्याधरासुरान्।<br>
सृष्ट्वा सृष्टान्निर्घृणत्वादुपसंहरते भवान् ६</p>
<p>कश्चिदेतेषु भूतेषु देवादिषु तवाच्युत।<br>
द्वेषोऽस्ति प्रीतिरथवा समः सर्वत्र वा भवान् ७</p>
<p>भगवानुवाच।<br>
समोऽस्मि सर्वभूतेषु न मे द्वेष्योऽस्ति न प्रियः।<br>
तथापि गुणगृह्योऽहं प्रत्येकहृदयस्थितः ८</p>
<p>अन्तरात्मनि सर्वस्य लोकस्याहमवस्थितः।<br>
पुण्यापुण्यकृतौ तेषु प्रीतिद्वेषौ शुभे मम ९</p>
<p>पुण्यं प्रीत्यनुभावेन साधु बुद्धिषु वर्तते।<br>
द्वेषानुभावेनापुण्यं फलदं तेषु भामिनि १०</p>
<p>श्रूयतां च महाभागे नरेषु शुभचारिषु।<br>
सततं येषु मे प्रीतिस्तथाप्रीतिर्वरानने ११</p>
<p>प्रलयोत्पत्तितत्त्वज्ञा आत्मज्ञानपराश्च ये।<br>
एते स्वकर्मणा भद्रेमम प्रीतिपथं गताः १२</p>
<p>वाङ्मनःकायिकीं हिंसां ये न कुर्वन्ति कुत्रचित्।<br>
सर्वमैत्रा नरा लक्ष्मि दयितास्ते सदा मम १३</p>
<p>स्वकीयद्रव्यसन्तुष्टा निवृत्ताश्चौर्यकर्मणः।<br>
सत्यशीलदयायुक्ता नरा मम सदा प्रियाः १४</p>
<p>मातृस्वसृसुतातुल्यान्परदारांश्च ये नराः।<br>
मन्यन्ते ते च मे लक्ष्मि दृढं प्रियतमाः सदा १५</p>
<p>न कामान्न च संरम्भान्न द्वेषाद्ये च भामिनि।<br>
सन्त्यजन्ति स्वकं कर्म तेऽतीव दयिता मम १६</p>
<p>विश्वास्याः सर्वभूतानामहिंस्राश्च दयालवः।<br>
त्यक्तानृतकथा देवि मनुष्या दयिता मम १७</p>
<p>धर्मलब्धांस्तु ये भोगान्भुञ्जते नातिकीकटाः।<br>
परलोकाविरोधेन ते ममातिप्रिया नराः १८</p>
<p>न लोभे न च कार्पण्ये न स्तेये न च मत्सरे।<br>
येषां मतिर्मनुष्याणां तेऽतीव दयिता मम १९</p>
<p>धर्मलब्धेषु दारेषु ऋतुकालाभिगामिनः।<br>
गृहस्थकर्माभिरता नरास्ते दयिता मम २०</p>
<p>पररन्ध्रेषु जात्यन्धाः परदारेष्वपुंसकाः।<br>
परापवादे ये मूका दयितास्ते नरा मम २१</p>
<p>परापवादं निन्दां च परमर्मावघट्टनम्।<br>
ये न कुर्वन्ति पुरुषास्ते देवि मम वल्लभाः २२</p>
<p>सत्यां श्लक्ष्णां निराबाधां मधुरां प्रीतिदायिनीम्।<br>
ये वाचमीरयन्ति स्म ते मनुष्या मम प्रियाः २३</p>
<p>ये ब्राह्मणार्थे सन्त्यज्य सद्यः स्वमपि जीवितम्।<br>
यतन्ते परया भक्त्या ते देवि दयिता मम २४</p>
<p>साक्षाद्देवमिवायान्तं या पतिं नित्यमर्चति।<br>
पादशौचादिभिर्नारी तस्या नाहं सुदुर्लभः २५</p>
<p>पूर्णचन्द्रमिवोद्यतं भर्तारं या गृहागतम्।<br>
हृष्टा पश्यति तां विद्धि दयितां योषितं मम २६</p>
<p>ते भक्ता ये सदा विप्रान्पूजयन्त्यब्धिसम्भवे।<br>
यथाविभवतो भक्त्या स्वकर्माभिरता नराः २७</p>
<p>श्रुतिस्मृत्युदितं धर्मं मनसापि न ये नराः।<br>
समुल्लङ्घ्य प्रवर्तन्ते ते भक्ता मम भामिनि २८</p>
<p>ब्रह्मरूपधरस्यास्यान्मम वेदा विनिःसृताः।<br>
मन्वादिरूपिणश्चैव समस्ताः स्मृतयः स्मृताः २९</p>
<p>श्रुतिः स्मृतिर्ममैवाज्ञा तामुल्लङ्घ्य यजेच्छुभे।<br>
सर्वस्वेनापि मां देवि नाप्नोत्याज्ञाविघातकृत् ३०</p>
<p>यः स्वधर्मान्न चलति हिंसाधौ यो न सज्यते।<br>
वहतस्तस्य मद्भक्तिं सदैवाहं न दुर्लभः ३१</p>
<p>एतद्देवि मयाख्यातं यत्पृष्टोऽहमिह त्वया।<br>
प्रियाणां मम सर्वेषां शृणु योऽतितरं प्रियः ३२</p>
<p>ब्राह्मणः क्षत्रियो वैश्यः शूद्रश्च वरवर्णिनि।<br>
स्वधर्मादचलन्देवि दयावान्सर्वजन्तुषु ३३</p>
<p>सत्यवाच्छौचसम्पन्नो न द्रोही न च मत्सरी।<br>
वाङ्मनःकर्मभिः शान्तो दयितः सततं मम ३४</p>
<p>शौनक उवाच।<br>
एवं श्रीर्देवदेवेन प्रागुक्ता हरिमेधसा।<br>
तवापि हि नरश्रेष्ठ यथावत्कथितं मया ३५</p>
<p>संवादमेतद्देवस्य सह लक्ष्म्या जगत्पतेः।<br>
यः शृणोति स पापेभ्यः समस्तेभ्यः प्रमुच्यते ३६</p>
<p>इति विष्णुधर्मेषु वासुदेवश्रीसंवादः।</p>
<h2 id="heading-73"></h2>
<p>अथ पञ्चसप्ततितमोऽध्यायः।<br>
शतानीक उवाच।<br>
भूयोऽखिलं जगद्धातुर्वासुदेवस्य भार्गव।<br>
सम्यगाराधनायालं क्रियायोगं ब्रवीहि मे १</p>
<p>यत्फलं केशवस्यार्चां प्रतिष्ठाप्य लभेन्नरः।<br>
यच्च देवकुलं विष्णोः कारयित्वा फलं लभेत् २</p>
<p>यद्दीपधूपपुष्पाणां गन्धानां च निवेदने।<br>
ध्वजादिदाने यत्पुण्यं यत्पुण्यं गीतवादिते ३</p>
<p>तथा पवित्रपठने जयशब्दाद्युदीरणे।<br>
सम्मार्जनादौ यत्पुण्यं नमस्कारे प्रदक्षिणे ४</p>
<p>शीर्णस्फुटितसंस्कारकरणे चापि यत्फलम्।<br>
तन्मे विस्तरतः सर्वं भगवन्वक्तुमर्हसि ५</p>
<p>यैश्चोपवासैर्भगवान्नरैराराध्यते हरिः।<br>
तेषां फलं च यत्कृत्स्नं तन्ममाचक्ष्व विस्तरात् ६</p>
<p>शौनक उवाच।<br>
सङ्क्षेपात्पूर्वमेवैतद्भवतः कथितं मया।<br>
विस्तरेण महाराज श्रूयतां ब्रुवतो मम ७</p>
<p>अदितिर्नाम देवानां माता परमदुश्चरम्।<br>
तपश्चचार वर्षाणां सहस्रं पृथिवीपते ८</p>
<p>आराधनाय कृष्णस्य वाग्यता वायुभोजना।<br>
दैत्यैर्निराकृतान्दृष्ट्वा तनयान्कुरुनन्दन ९</p>
<p>वृथापुत्राहमस्मीति निर्वेदात्प्रणता हरिम्।<br>
तुष्टाव वाग्भिरिष्टाभिः परमार्थावबोधिनी।<br>
शरण्यं शरणं विष्णुं प्रणता भक्तवत्सलम्।<br>
देवदैत्यनृपश्वापव्योमवाय्वादिरूपिणम् १०</p>
<p>अदितिरुवाच।<br>
नमः स्मृतार्तिनाशाय नमः पुष्करमालिने।<br>
नमः परमकल्याणकल्याणायादिवेधसे ११</p>
<p>नमः पङ्कजनेत्राय नमः पङ्कजनाभये।<br>
नमः पङ्कजसम्भूतिसम्भवायात्मयोनये १२</p>
<p>श्रियः कान्ताय दान्ताय दान्तदृश्याय चक्रिणे।<br>
नमः शङ्खासिहस्ताय नमः कनकरेतसे १३</p>
<p>तथात्मज्ञानविज्ञानयोगचित्तात्मयोगिने।<br>
निर्गुणाय विशेषाय हरये ब्रह्मरूपिणे १४</p>
<p>जगत्प्रतिष्ठितं यत्र जगता यो न दृश्यते।<br>
नमः स्थूलातिसूक्ष्माय तस्मै देवाय शङ्खिने १५</p>
<p>यं न पश्यन्ति पश्यन्तो जगदप्यखिलं नराः।<br>
अपश्यद्भिर्जगद्यच्च दृश्यते स्वहृदि स्थितः १६</p>
<p>बहिर्ज्योतिषि लक्ष्यो यो लक्ष्यते ज्योतिषः परः।<br>
यस्मिन्नेतद्यतश्चैतद्यश्चैतदखिलं जगत्।<br>
तस्मै समस्तजगतामाधाराय नमो नमः १७</p>
<p>आद्यः प्रजापतिपतिर्यः पितॄणां परः पतिः।<br>
पतिः सुराणां यस्तस्मै नमः कृष्णाय वेधसे १८</p>
<p>यः प्रवृत्तैर्निवृत्तैश्च कर्मभिर्विभुरिज्यते।<br>
स्वर्गापवर्गफलदो नमस्तस्मै गदाधृते १९</p>
<p>यश्चिन्त्यमानो मनसा सद्यः पापं व्यपोहति।<br>
नमस्तस्मै विशुद्धाय परस्मै हरिमेधसे २०</p>
<p>यं प्रविश्याखिलाधारमीशानमजमव्ययम्।<br>
न पुनर्जन्ममरणे प्राप्नुवन्ति नमामि तम् २१</p>
<p>यो यज्ञे यज्ञपरमैरिज्यते यज्ञसंस्थितिः।<br>
तं यज्ञपुरुषं विष्णुं नमामि प्रभुमीश्वरम् २२</p>
<p>गीयते सर्ववेदेषु वेदविद्भिर्विदां गतिः।<br>
यस्तस्मै वेदवेद्याय विष्णवे जिष्णवे नमः २३</p>
<p>यतो विश्वं समुद्भूतं यस्मिंश्च लयमेष्यति।<br>
विश्वोद्भवप्रतिष्ठाय नमस्तस्मै महात्मने २४</p>
<p>ब्रह्मादिस्तम्बपर्यन्तं विना येन ततामिमाम्।<br>
मायां नालं समुत्तर्तुं तमुपेन्द्रंनमाम्यहम् २५</p>
<p>यमाराध्य विशुद्धेन मनसा कर्मणा गिरा।<br>
हरत्यविद्यामखिलां तमुपेन्द्रंनमाम्यहम्।<br>
विषादतोषरोषाद्यैर्योऽजस्रं सुखदुःखजैः।<br>
नृत्यत्यखिलभूतस्थस्तमुपेन्द्रंनमाम्यहम्।<br>
योऽन्नतोयस्वरूपस्थो बिभर्त्यखिलमीश्वरः।<br>
विश्वं विश्वपतिं विष्णुं तं नमामि प्रजापतिम् २६</p>
<p>मूर्तं तमोऽसुरमयं तद्वधाद्विनिहन्ति यः।<br>
रात्रिजं सूर्यरूपी च तमुपेन्द्रंनमाम्यहम् २७</p>
<p>कपिलादिस्वरूपस्थो यश्चाज्ञानमयं तमः।<br>
हन्ति ज्ञानप्रदानेन तमुपेन्द्रंनमाम्यहम् २८</p>
<p>यस्याक्षिणी चन्द्रसूर्यौ सर्वलोकशुभाशुभम्।<br>
पश्येते कर्म सततं तमुपेन्द्रंनमाम्यहम् २९</p>
<p>यस्मिन्सर्वेश्वरे सर्वं सत्यमेतन्मयोदितम्।<br>
नानृतं तमजं विष्णुं नमामि प्रभवाव्ययम् ३०</p>
<p>यथैतत्सत्यमुक्तं मे भूयश्चातो जनार्दनः।<br>
सत्येन तेन सकलाः पूर्यन्तां मे मनोरथाः ३१</p>
<p>शौनक उवाच।<br>
एवं स्तुतोऽथ भगवान्वासुदेव उवाच ताम्।<br>
अदृश्यः सर्वभूतानां तस्याः सन्दर्शने स्थितः ३२</p>
<p>भगवानुवाच।<br>
मनोरथांस्त्वमदिते यानिच्छस्यभिपूरितान्।<br>
तांस्तान्प्राप्स्यसि धर्मज्ञे मत्प्रसादादसंशयम् ३३</p>
<p>शृणुष्व च महाभागे वरं यस्ते हृदि स्थितः।<br>
तं प्रयच्छामि नियतं मात्र कार्या विचारणा।<br>
मद्दर्शनं हि विफलं न कदाचिद्भविष्यति ३४</p>
<p>अदितिरुवाच।<br>
यदि देव प्रसन्नस्त्वं भक्ताया भक्तवत्सल।<br>
त्रैलोक्याधिपतिः पुत्रस्तदस्तु मम वासवः ३५</p>
<p>हृतराज्यो हृतश्चास्य यज्ञभागो महासुरैः।<br>
त्वयि प्रसन्ने वरद तं प्राप्नोतु सुतो मम ३६</p>
<p>हृतं राज्यं न दुःखाय मम पुत्रस्य केशव।<br>
सपत्नादायतिभ्रंशो बाधां नः कुरुते हृदि ३७</p>
<p>भगवानुवाच।<br>
कृतः प्रसादो हि मया तव देवि यथेप्सितः।<br>
स्वांशेन चैव ते गर्भे सम्भविष्यामि कश्यपात् ३८</p>
<p>तव गर्भसमुद्भूतः सुतस्ते ये सुरारयः।<br>
तानहं निहनिष्यामि निर्वृता भव नन्दिनि ३९</p>
<p>अदितिरुवाच।<br>
प्रसीद देवदेवेश नमस्ते विश्वभावन।<br>
नाहं त्वामुदरेणेश वोढुं शक्ष्यामि केशव ४०</p>
<p>यस्मिन्प्रतिष्ठितं विश्वं यो विश्वं स्वयमीश्वर।<br>
तदहं नोदरेण त्वां वोढुं शक्ष्यामि दुर्धरम् ४१</p>
<p>भगवानुवाच।<br>
सत्यमात्थ महाभागे मयि सर्वमिदं जगत्।<br>
प्रतिष्ठितं न मां शक्ता वोढुं सेन्द्रादिवौकसः ४२</p>
<p>किन्त्वहं सकलांल्लोकान्सदेवासुरमानुषान्।<br>
जङ्गमाजङ्गमं सर्वं त्वां च देवि सकाश्यपाम्।<br>
धारयिष्यामि भद्रंते तव गर्भशयोऽदिते ४३</p>
<p>न ते ग्लानिर्न ते खेदो गर्भस्थे भविता मयि।<br>
दाक्षायणि प्रसादं ते करोम्यन्यैः सुदुर्लभम् ४४</p>
<p>गर्भस्थे मयि पुत्राणां तव योऽरिर्भविष्यति।<br>
तेजसस्तस्य हानिं च करिष्ये मा व्यथां कृताः ४५</p>
<p>शौनक उवाच।<br>
एवमुक्त्वा ततः सद्यो गतोऽन्तर्धानमीश्वरः।<br>
सापि कालेन तं गर्भमवाप कुरुसत्तम ४६</p>
<p>गर्भस्थिते ततः कृष्णे चचाल सकला क्षितिः।<br>
चकम्पिरे महाशैला जग्मुः क्षोभमथाब्धयः ४७</p>
<p>यतो यतोऽदितिर्यान्ती ददाति ललितं पदम्।<br>
ततस्ततः क्षितिः खेदान्ननाम वसुधाधिप ४८</p>
<p>दैत्यानामपि सर्वेषां गर्भस्थे मधुसूदने।<br>
बभूव तेजसो हानिर्यथोक्तं परमेष्ठिना ४९</p>
<p>इति विष्णुधर्मेष्वदितिस्तवः।</p>
<h2 id="heading-74"></h2>
<p>अथ षट्सप्ततितमोऽध्यायः।<br>
शौनक उवाच।<br>
निस्तेजसोऽसुरान्दृष्ट्वा समस्तानसुरेश्वरः।<br>
प्रह्लादमथ पप्रच्छ बलिरात्मपितामहम् १</p>
<p>बलिरुवाच।<br>
तात निस्तेजसो दैत्या निर्दग्धा इव वह्निना।<br>
किमेते सहसैवाद्य ब्रह्मदण्डहता इव २</p>
<p>दुरिष्टं किं नु दैत्यानां किं कृत्या वैरिनिर्मिता।<br>
नाशायैषां समुद्भूता येन निस्तेजसोऽसुराः ३</p>
<p>शौनक उवाच।<br>
इत्यासुरवरस्तेन पृष्टः पौत्रेण पार्थिव।<br>
चिरं ध्यात्वा जगादेदमसुरेन्द्रंतदा बलिम् ४</p>
<p>प्रह्लाद उवाच।<br>
चलन्ति गिरयो भूमिर्जहाति सहजां धृतिम्।<br>
सद्यः समुद्राः! क्षुभिता दैत्या निस्तेजसः कृताः ५</p>
<p>सूर्यादयो यथा पूर्वं तथा गच्छन्ति न ग्रहाः।<br>
देवानां च परा लक्ष्मीः कारणैरनुमीयते ६</p>
<p>महदेतन्महाबाहो कारणं दानवेश्वर।<br>
न ह्यल्पमिति मन्तव्यं त्वया कार्यं सुरार्दन ७</p>
<p>शौनक उवाच।<br>
इत्युक्त्वा दानवपतिं प्रह्लादः सोऽसुरोत्तमः।<br>
अत्यन्तभक्तो देवेशं जगाम मनसा हरिम् ८</p>
<p>स ध्यानपथगं कृत्वा प्रह्लादः स्वं मनोऽसुरः।<br>
विचारयामास ततो यतो देवो जनार्दनः ९</p>
<p>स ददर्शोदरेऽदित्याः प्रह्रादो वामनाकृतिम्।<br>
अन्तःस्थान्बिभ्रतं सप्त लोकानादिप्रजापतिम् १०</p>
<p>तदन्तश्च वसून्रुद्रानश्विनौ मरुतस्तथा।<br>
साध्यान्विश्वे तथादित्यान्गन्धर्वोरगराक्षसान् ११</p>
<p>विरोचनं सतनयं बलिं चासुरनायकम्।<br>
जम्भं कुजम्भं नरकं बाणमन्यांस्तथासुरान् १२</p>
<p>आत्मानमुर्वीगगनं वायुमम्भो हुताशनम्।<br>
समुद्राद्रिद्रुमसरित्सरांसि पशवो मृगान् १३</p>
<p>वयोमनुष्यानखिलांस्तथैव च सरीसृपान्।<br>
समस्तलोकस्रष्टारं ब्रह्माणं भवमेव च १४</p>
<p>ग्रहनक्षत्रताराश्च दक्षाद्यांश्च प्रजापतीन्।<br>
सम्पश्यन्विस्मयाविष्टः प्रकृतिस्थः क्षणात्पुनः १५</p>
<p>प्रह्लादः प्राह दैत्येन्द्रंबलिं वैरोचनिं तदा।<br>
वत्स ज्ञातं मया सर्वं यदर्थं भवतामियम्।<br>
तेजसो हानिरुत्पन्ना तच्छृणु त्वमशेषतः १७</p>
<p>देवदेवो जगद्योनिरयोनिर्जगदादिकृत्।<br>
अनादिरादिर्विश्वस्य वरेण्यो वरदो हरिः १८</p>
<p>परापराणां परमः परः परवतामपि।<br>
प्रभुः प्रमाणं मानानां सप्तलोकगुरोर्गुरुः १९</p>
<p>स्थितिं कर्तुं जगन्नाथः सोऽदित्या गर्भतां गतः।<br>
प्रभुः प्रभूणां परमः पराणामनादिमध्यो भगवाननन्तः।<br>
त्रैलोक्यमंशेन सनाथमेष कर्तुं महात्मादितिजोऽवतीर्णः २०</p>
<p>न यस्य रुद्रोन च पद्मयोनिर्नेन्द्रोन सूर्येन्दुमरीचिमिश्राः।<br>
जानन्ति दैत्याधिप यत्स्वरूपं स वासुदेवः कलयावतीर्णः २१</p>
<p>योऽसौ कलांशेन नृसिंहरूपी जघान पूर्वं पितरमशेषः।<br>
यः सर्वयोगीशमनोनिवासः स वासुदेवः कलयावतीर्णः २२</p>
<p>यमक्षरं वेदविदो विदित्वा विशन्ति तं ज्ञानविधूतपापाः।<br>
यस्मिन्प्रविष्टा न पुनर्भवन्ति तं वासुदेवं प्रणमामि देवम् २३</p>
<p>भूतान्यशेषाणि यतो भवन्ति यथोर्मयस्तोयनिधेरजस्रम्।<br>
लयं च यस्मिन्प्रलये प्रयान्ति तं वासुदेवं प्रणमाम्यचिन्त्यम् २४</p>
<p>न यस्य रूपं न बलं प्रभावो न च स्वभावः परमस्य पुंसः।<br>
विज्ञायते सर्वपितामहाद्यैस्तं वासुदेवं प्रणमाम्यचिन्त्यम् २५</p>
<p>रूपस्य चक्षुर्ग्रहणे त्वगेषा स्पर्शग्रहीत्री रसना रसस्य।<br>
श्रोत्रं च शब्दग्रहणे नराणां घ्राणं च गन्धग्रहणे नियुक्तम् २६न।<br>
घ्राणचक्षुःश्रवणादिभिर्यः।<br>
सर्वेश्वरो वेदितुमव्ययात्मा शक्यस्तमीड्यं मनसैव देवं।<br>
ग्राह्यं नतोऽहं हरिमीशितारम् २७येनैकदंष्ट्राग्रसमुद्धृतेयं।<br>
धराचला धारयतीह सर्वं ग्रस्त्वा स शेते सकलं जगद्यस्।<br>
तमीड्यमीशं प्रणतोऽस्मि विष्णुम् २८शां!वतीर्णेन च येन गर्भे।<br>
हृआनि तेजांसि महासुराणां नमामि तं देवमनन्तमीशम्।<br>
अशेषसंसारतरोः कुठारम् २९देवो जगद्योनिरयं महात्मा।<br>
स षोडशांशेन महासुरेन्द्रसुरेन्द्रमातुर्जठरं प्रविष्टो।<br>
हृतानि वस्तेन बले वपूंषि ३०</p>
<p>बलिरुवाच।<br>
तात कोऽयं हरिर्नाम यतो न भयमागतम्।<br>
सन्ति मे शतशो दैत्या वासुदेवबलाधिकाः ३१</p>
<p>विप्रचित्तिः शिबिः शङ्कुरयःशङ्कुस्तथैव च।<br>
अयःशिरा अश्वशिरा भङ्गकारो महाहनुः ३२</p>
<p>प्रतापी प्रघसः शम्भुः कुर्कुराक्षश्च दुर्जयः।<br>
एते चान्ये च मे सन्ति दैतेया दानवास्तथा ३३</p>
<p>महाबला महावीर्या भूभारधरणक्षमाः।<br>
येषामेकैकशः कृष्णो न वीर्यार्धेन सम्मितः ३४</p>
<p>शौनक उवाच।<br>
पौत्रस्यैतद्वचः श्रुत्वा प्रह्रादो दैत्यपुङ्गवः।<br>
धिग्धिगित्याह स बलिं वैकुण्ठाक्षेपवादिनम् ३५</p>
<p>विनाशमुपयास्यन्ति मन्ये दैतेयदानवाः।<br>
येषां त्वमीदृशो राजा दुर्बुद्धिरविवेकवान् ३६</p>
<p>देवदेवं महाभागं वासुदेवमजं विभुम्।<br>
त्वामृते पापसङ्कल्पं कोऽन्य एवं वदिष्यति ३७</p>
<p>य एते भवता प्रोक्ताः समस्ता दैत्यदानवाः।<br>
सब्रह्मकास्तथा देवाः स्थावरान्ताश्च भूतयः ३८</p>
<p>त्वं चाहं च जगच्चेदं साद्रिद्रुमनदीनदम्।<br>
समुद्रद्वीपलोकाश्च यच्चेङ्गं यच्च नेङ्गति ३९</p>
<p>यस्यातिवन्द्यवन्द्यस्य व्यापिनः परमात्मनः।<br>
एकांशांशकलाजन्म कस्तमेवं प्रवक्ष्यति ४०</p>
<p>ऋते विनाशाभिमुखं त्वामेकमविवेकिनम्।<br>
दुर्बुद्धिमजितात्मानं वृद्धानां शासनातिगम् ४१</p>
<p>शोच्योऽहं यस्य वै गेहे जातस्तव पिताधमः।<br>
यस्य त्वमीदृशः पुत्रो देवदेवावमन्यकः ४२</p>
<p>तिष्ठत्वनेकसंसारसंहृताघविनाशनी।<br>
कृष्णे भक्तिरहं तावदवेक्ष्यो भवतो न किम् ४३</p>
<p>न मे प्रियतरः कृष्णादपि देहोऽयमात्मनः।<br>
इति जानात्ययं लोको भवांश्च दितिजाधमः ४४</p>
<p>जानन्नपि प्रियतरं प्राणेभ्योऽपि हरिं मम।<br>
निन्दां करोषि च कथमकुर्वन्गौरवं मम ४५</p>
<p>विरोचनस्तव गुरुर्गुरुस्तस्याप्यहं बले।<br>
ममापि सर्वजगतां गुरुर्नारायणो गुरुः ४६</p>
<p>निन्दां करोषि तस्मिंस्त्वं कृष्णे गुरुगुरोर्गुरौ।<br>
यस्मात्तस्मादिहैश्वर्यादचिराद्भ्रशमेष्यसि ४७</p>
<p>मा देवो मा जगन्नाथो बले मासौ जनार्दनः।<br>
भवत्वहमवेक्ष्यस्ते प्रीतिमानत्र मे गुरुः ४८</p>
<p>एतावन्मात्रमप्यत्र निन्दता जगतो गुरुम्।<br>
नापेक्षिता वयं यस्मात्तस्माच्छापं ददामि ते ४९</p>
<p>यथा मे शिरसश्छेदादिदं गुरुतरं बले।<br>
त्वयोक्तमच्युताक्षेपि राज्यभ्रष्टस्तथा पत ५०</p>
<p>यथा न कृष्णादपरं परित्राणं भवार्णवे।<br>
तथाचिरेण पश्येयं भवन्तं राज्यविच्युतम् ५१</p>
<p>शौनक उवाच।<br>
इति दैत्यपतिः श्रुत्वा गुरोर्वचनमप्रियम्।<br>
प्रसादयामास गुरुं प्रणिपत्य पुणः पुनः ५२</p>
<p>बलिरुवाच।<br>
प्रसीद तात मा कोपं कुरु मोहहते मयि।<br>
बलावलेपमत्तेन मयैतद्वाक्यमीरितम् ५३</p>
<p>मोहोपहतविज्ञानः पापोऽहं दितिजोत्तम।<br>
यच्छप्तोऽस्मि दुराचारस्तत्साधु भवता कृतम् ५४</p>
<p>राज्यभ्रंशं वसुभ्रंशं सम्प्राप्स्यामीति न त्वहम्।<br>
विषण्णोऽस्मि यथा तात तवैवाविनये कृते ५५</p>
<p>त्रैलोक्यराज्यमैश्वर्यमन्यद्वा नातिदुर्लभम्।<br>
संसारे दुर्लभास्तात गुरवो ये भवद्विधाः ५६</p>
<p>तत्प्रसीद न मे कोपं कर्तुमर्हसि दैत्यप।<br>
त्वत्कोपहेतुदुष्टोऽहं परितप्ये न शापतः ५७</p>
<p>प्रह्लाद उवाच।<br>
वत्स कोपेन मोहो मे जनितस्तेन ते मया।<br>
शापो दत्तो विवेकश्च मोहेनापहृतो मम ५८</p>
<p>यदि मोहेन मे ज्ञानं नाक्षिप्तं स्यान्महासुर।<br>
तत्कथं सर्वगं ज्ञानन्हरिं कञ्चिच्छापाम्यहम् ५९</p>
<p>योऽयं शापो मया दत्तो भवतोऽसुरपुङ्गव।<br>
भाव्यमेतेन नूनं ते तस्मात्त्वं मा विषीदथाः ६०</p>
<p>अद्यप्रभृति देवेशे भगवत्यच्युते हरौ।<br>
भवेथा भक्तिमानीशः स ते त्राता भविष्यति ६१</p>
<p>शापं प्राप्य च मां वीर संस्मरेथाः स्मृतस्त्वया।<br>
तथा तथा यतिष्यामि श्रेयसा योक्ष्यते यथा ६२</p>
<p>एवमुक्त्वा स दैत्येन्द्रोविरराम महामतिः।<br>
अजायत स गोविन्दो भगवान्वामनाकृतिः ६३</p>
<p>अवतीर्णे जगन्नाथे तस्मिन्सर्वमशीशमत्।<br>
यदासुरमभूद्दुःखं देवानामदितेस्तथा ६४</p>
<p>ववुर्वाताः सुखस्पर्शा नीरजस्कमभून्नभः।<br>
धर्मे च सर्वभूतानां तदा मतिरजायत ६५</p>
<p>नोद्वेगश्चाप्यभूद्देहे मनुजानां जनेश्वर।<br>
तथा हि सर्वभूतानां भूम्यम्बरदिवौकसाम् ६६</p>
<p>तं जातमात्रं भगवान्ब्रह्मा लोकपितामहः।<br>
जातकर्मादिकाः कृत्वा क्रियास्तुष्टाव पार्थिव ६७</p>
<p>ब्रह्मोवाच।<br>
जयाद्येश जयाजेय जय सर्वात्मकात्मक।<br>
जय जन्मजरापेत जयानन्त जयाच्युत ६८</p>
<p>जयाजित जयाशेष जयाव्यक्त स्थिते जय।<br>
परमार्थार्थ सर्वज्ञ ज्ञान ज्ञेयात्मनिःसृत ६९</p>
<p>जयाशेषजगत्साक्षिञ्जय कर्तर्जगद्गुरोः।<br>
जगतो जगदन्तेऽन्त स्थितौ पालयिता जय ७०</p>
<p>जयाखिल जयाशेष जयाखिलहृदि स्थित।<br>
जयादिमध्यान्तमय सर्वज्ञानमयोत्तम ७१</p>
<p>मुमुक्षुभिरनिर्देश्य स्वयन्दृष्ट जयेश्वर।<br>
योगिभिर्मुक्तिफलद दमादिगुणभूषणैः ७२</p>
<p>जयातिसूक्ष्म दुर्ज्ञेय जगत्स्थूल जगन्मय।<br>
जय स्थूलातिसूक्ष्म त्वं जयातीन्द्रिय सेन्द्रिय ७३</p>
<p>जय स्वमायायोगस्थ शेषभोगशयाक्षर।<br>
जयैकदंष्ट्राप्रान्तान्त समुद्धृतवसुन्धर ७४</p>
<p>नृकेसरिञ्जयारातिवक्षःस्थलविदारण।<br>
साम्प्रतं जय विश्वात्मन्मायावामन केशव ७५</p>
<p>निजमायापटच्छन्न जगद्धातर्जनार्दन।<br>
जयाचिन्त्य जयानेकस्वरूपैकविध प्रभो ७६</p>
<p>वर्धस्व वर्धितानेकविकारप्रकृते हरे।<br>
त्वय्येषा जगतामीश संस्थिता धर्मपद्धतिः ७७</p>
<p>न त्वामहं न चेशानो नेन्द्राद्यास्त्रिदशा हरे।<br>
ज्ञातुमीशा न मुनयः सनकाद्या न योगिनः ७८</p>
<p>त्वन्मायापटसंवीते जगत्यत्र जगत्पते।<br>
कस्त्वां वेत्स्यति सर्वेशं त्वत्प्रसादं विना नरः ७९</p>
<p>त्वमेवाराधितो यस्य प्रसादसुमुखः प्रभो।<br>
स एव केवलं देव वेत्ति त्वां नेतरो जनः ८०</p>
<p>तदीश्वरेश्वरेशान विभो वर्धस्व भावन।<br>
प्रभावायास्य विश्वस्य विश्वात्मन्पृथुलोचन ८१</p>
<p>शौनक उवाच।<br>
एवं स्तुतो हृषीकेशः स तदा वामनाकृतिः।<br>
प्रहस्य भावगम्भीरमुवाचाब्जसमुद्भवम् ८२</p>
<p>स्तुतोऽहं भवता पूर्वमिन्द्राद्यैः कश्यपेन च।<br>
मया च वः प्रतिज्ञातमिन्द्रस्य भुवनत्रयम् ८३</p>
<p>भूयश्चाहं स्तुतोऽदित्या तस्याश्चापि प्रतिश्रुतम्।<br>
यथा शक्राय दास्यामि त्रैलोक्यं हतकण्टकम् ८४</p>
<p>सोऽहं तथा करिष्यामि यथेन्द्रोजगतः पतिः।<br>
भविष्यति सहस्राक्षः सत्यमेतद्ब्रवीमि ते ८५</p>
<p>ततः कृष्णाजिनं ब्रह्मा हृषीकेशाय दत्तवान्।<br>
यज्ञोपवीतं भगवान्ददौ तस्मै बृहस्पतिः ८६</p>
<p>आषाढमददद्दण्डं मरीचिर्ब्रह्मणः सुतः।<br>
कमण्डलुं वसिष्ठश्च कौश्यं वेदमथाङ्गिराः।<br>
अक्षसूत्रं च पुलहः पुलस्त्यः सितवाससी ८७</p>
<p>उपतस्थुश्च तं वेदाः प्रणवस्वरभूषणाः।<br>
शास्त्राण्यशेषाणि तथा साङ्ख्ययोगोक्तयश्च याः ८८</p>
<p>स वामनो जटी दण्डी छत्त्री धृतकमण्डलुः।<br>
सर्वदेवमयो भूप बलेरध्वरमभ्ययात् ८९</p>
<p>यत्र यत्र पदं भूप भूभागे वामनो ददौ।<br>
ददाति भूमिर्विवरं तत्र तत्रातिपीडिता ९०</p>
<p>स वामनो जडगतिर्मृदु गच्छन्सपर्वताम्।<br>
साब्धिद्वीपवतीं सर्वां चालयामास मेदिनीम्।<br>
ततः संशयमापन्नाः सर्वे दैतेयदानवाः ९१</p>
<p>इति विष्णुधर्मेषु वामनस्तवः।</p>
<h2 id="heading-75"></h2>
<p>अथ सप्तसप्ततितमोऽध्यायः।<br>
शौनक उवाच।<br>
सपर्वतवनामुर्वीं दृष्ट्वा सङ्क्षुभितां बलिः।<br>
पप्रच्छोशनसं शुक्रं प्रणिपत्य कृताञ्जलिः १</p>
<p>आचार्य क्षोभमायाति साब्धिभूभृद्धरा मही।<br>
कस्माच्च नासुरान्भागान्प्रतिगृह्णन्ति वह्नयः २</p>
<p>इति पृष्टोऽथ बलिना काव्यो वेदविदां वरः।<br>
उवाच दैत्याधिपतिं चिरं ध्यात्वा महामतिः ३</p>
<p>अवतीर्णो जगद्योनिः कश्यपस्य गृहे हरिः।<br>
वामनेनेह रूपेण परमात्मा सनातनः ४</p>
<p>स नूनं यज्ञमायाति तव दानवपुङ्गव।<br>
तत्पदन्यासविक्षोभादियं प्रचलिता मही ५</p>
<p>कम्पन्ते गिरयश्चामी क्षुभिता मकरालयाः।<br>
नैनं भूतपतिं भूमिः समर्था वोढुमीश्वरम् ६</p>
<p>सदेवासुरगन्धर्वयक्षराक्षसपन्नगा।<br>
अनेनैव धृता भूमिरापोऽग्निः पवनो नभः।<br>
धारयत्यखिलान्देवमनुष्यादीन्महासुर ७</p>
<p>इयमस्य जगद्धातुर्माया कृष्णस्य गह्वरी।<br>
धार्यधारकभावेन यया सम्पिण्डितं जगत् ८</p>
<p>तत्सन्निधानादसुरा न भागार्हाः सुरद्विषः।<br>
भुञ्जते चासुरान्भागानमी ते न तवाग्नयः ९</p>
<p>बलिरुवाच।<br>
शुक्रस्य वचनं श्रुत्वा हृष्टरोमाब्रवीद्बलिः।<br>
धन्योऽहं कृतपुण्यश्च यन्मे यज्ञपतिः स्वयम्।<br>
यज्ञमभ्यागतो ब्रह्मन्मत्तः कोऽन्योऽधिकः पुमान् १०</p>
<p>यं योगिनः सदोद्युक्ताः परमात्मानमव्ययम्।<br>
द्रष्टुमिच्छन्ति देवोऽसौ मदध्वरमुपैष्यति ११</p>
<p>होता भागप्रदो यस्य यमुद्गाता च गायति।<br>
तमध्वरेश्वरं विष्णुं मत्तः कोऽन्य उपैष्यति १२</p>
<p>सर्वेश्वरेश्वरे विष्णौ ममाध्वरमुपागते।<br>
यन्मया चार्य कर्तव्यं तन्ममादेष्टुमर्हसि १३</p>
<p>शुक्र उवाच।<br>
यज्ञभागभुजो देवा वेदप्रामाण्यतोऽसुर।<br>
त्वया तु दानवा दैत्या यज्ञभागभुजः कृताः १४</p>
<p>अयं च देवः सत्त्वस्थः करोति स्थितिपालनम्।<br>
निसृष्टेश्चायमन्ते च स्वयमत्ति प्रजाः प्रभुः १५</p>
<p>त्वयानुबन्धी भविता नूनं विष्णुः स्थितौ स्थितः।<br>
विदित्वैतन्महाभाग कुरु यत्ते मनोगतम् १६</p>
<p>त्वयास्य दैत्याधिपते स्वल्पकेऽपि हि वस्तुनि।<br>
प्रतिज्ञा नैव वोढव्या वाच्यं साम तथाफलम् १७</p>
<p>कृतकृत्यस्य देवस्य देवार्थं चैव कुर्वतः।<br>
नालं दातुं धनं देवेत्येवं वाच्यं तु याचतः।<br>
कृष्णस्य देवभूत्यर्थं प्रवृत्तस्य महासुर १८</p>
<p>बलिरुवाच।<br>
ब्रह्मन्कथमहं ब्रूयामन्येनापि हि याचितः।<br>
नास्तीति किमु देवेन संसाराघौघहारिणा १९</p>
<p>व्रतोपवासैर्विविधैर्यः प्रतिग्राह्यते हरिः।<br>
स चेद्वक्ष्यति देहीति गोविन्दः किमतोऽधिकम् २०</p>
<p>यदर्थमुपहाराढ्या दमशौचगुणान्वितैः।<br>
यज्ञाः क्रियन्ते देवेशः स मां देहीति वक्ष्यति २१</p>
<p>तत्साधु सुकृतं कर्म तपः सुचरितं च नः।<br>
यन्मया दत्तमीशेशः स्वयमादास्यते हरिः २२</p>
<p>नास्तीत्यहं गुरो वक्ष्ये तमप्यागतमीश्वरम्।<br>
यदि तद्वञ्च्यते प्राप्ते नूनमस्मद्विधः फलैः २३</p>
<p>यज्ञेऽस्मिन्यदि यज्ञेशो याचते मां जनार्दनः।<br>
निजमूर्धानमप्यद्य तद्दास्याम्यविचारितम् २४</p>
<p>नास्तीति यन्मया नोक्तमन्येषामपि याचताम्।<br>
वक्ष्यामि कथमायाते तदनभ्यस्तमच्युते २५</p>
<p>श्लाघ्य एव हि धीराणां दानादापत्समागमः।<br>
नाबाधाकारि यद्दानं तदङ्गमलवत्कथम् २६</p>
<p>मद्राज्ये नासुखी कश्चिन्न दरिद्रोन चातुरः।<br>
नातृषितो न चोद्विग्नो न स्रगादिविवर्जितः २७</p>
<p>हृष्टतुष्टः सुगन्धी च तृप्तः सर्वसुखान्वितः।<br>
जनः सर्वो महाभाग किमुताहं सदा सुखी २८</p>
<p>एतद्विशिष्टपात्रोत्थं दानबीजफलं मम।<br>
विदितं भृगुशार्दूल मयैतत्त्वत्प्रसादतः २९</p>
<p>एतद्विजानतो दानबीजं पतति चेद्गुरो।<br>
जनार्दने महापात्रे किं न प्राप्तं ततो मया ३०</p>
<p>मत्तो दानमवाप्येशो यदि पुष्णाति देवताः।<br>
उपभोगान्वयगुणं दानं श्लाघ्यतरं ततः ३१</p>
<p>मत्प्रसादपरो नूनं यज्ञेनाराधितो हरिः।<br>
तेनाभ्येति न सन्देहो दर्शनादुपकारकृत् ३२</p>
<p>अथ कोपेन वाभ्येति देवभागोपरोधिनम्।<br>
मां निहन्तुमतोऽपि स्याद्वधः श्लाघ्यतरोऽच्युतात् ३३</p>
<p>यन्मयं सर्वमेवेदं नाप्राप्य यस्य विद्यते।<br>
स मां याचितुमभ्येति नानुग्रहमृते हरिः ३४</p>
<p>यः सृजत्यात्मभूः सर्वं चेतसैवापहन्ति च।<br>
स मां हन्तुं हृषीकेशः कथं यत्नं करिष्यति ३५</p>
<p>एतद्विदित्वा तु गुरो दानविघ्नपरेण मे।<br>
नैव भाव्यं जगन्नाथे गोविन्दे समुपस्थिते ३६</p>
<p>शौनक उवाच।<br>
इत्येवं वदतस्तस्य प्राप्तस्तत्र जगपतिः।<br>
सर्वदेवमयोऽचिन्त्यो मायावामनरूपधृक् ३७</p>
<p>तं दृष्ट्वा यज्ञवाटान्तःप्रविष्टमसुराः प्रभुम्।<br>
जग्मुः प्रभावतः क्षोभं तेजसा तस्य निष्प्रभाः ३८</p>
<p>जेपुश्च मुनयस्तत्र ये समेता महाध्वरे।<br>
बलिश्चैवाखिलं जन्म मेने सफलमात्मनः ३९</p>
<p>ततः सङ्क्षोभमापन्नो न कश्चित्किञ्चिदुक्तवान्।<br>
प्रत्येको देवदेवेशं पूजयामास चेतसा ४०</p>
<p>अथासुरपतिं प्रह्वं दृष्ट्वा मुनिवरांश्च तान्।<br>
देवदेवपतिः साक्षाद्विष्णुर्वामनरूपधृक् ४१</p>
<p>तुष्टाव यज्ञं वह्निंश्च यजमानमथ र्त्विजः।<br>
यज्ञकराधिकारस्थान्सदस्यान्द्रव्यसम्पदम् ४२</p>
<p>ततः प्रसन्नमखिलं वामनं प्रति तत्क्षणात्।<br>
यज्ञवाटस्थितं वीरं साधु साध्वित्युदीरयन् ४३</p>
<p>स चार्घमादाय बलिः प्रोद्भूतपुलकस्तदा।<br>
पूजयामास गोविन्दं प्राह चेदं वचोऽसुरः ४४</p>
<p>बलिरुवाच।<br>
सुवर्णरत्नसङ्घातं गजाश्वममितं तथा।<br>
स्त्रियो वस्त्राण्यलङ्कारान्गावो ग्रामांश्च पुष्कलान् ४५</p>
<p>सर्वस्वं सकलामुर्वीं भवतो वा यदीप्सितम्।<br>
तद्ददामि वृणुष्व त्वं ममार्थी सततं प्रियः ४६</p>
<p>इत्युक्तो दैत्यपतिना प्रीतिगर्वान्वितं वचः।<br>
प्राह सस्मितगम्भीरं भगवान्वामनाकृतिः ४७</p>
<p>ममाग्निशरणार्थाय देहि राजन्पदत्रयम्।<br>
सुवर्णग्रामरत्नादि तदर्थिभ्यः प्रदीयताम् ४८</p>
<p>बलिरुवाच।<br>
त्रिभिः प्रयोजनं किं ते पदैः पदवतां वर।<br>
शतं शतसहस्रं वा पदानां मार्गतां भवान् ४९</p>
<p>वामन उवाच।<br>
एतावता दैत्यपते कृतकृत्योऽस्मि मार्गताम्।<br>
अन्येषामर्थिनां वित्तमिच्छया दास्यते भवान् ५०</p>
<p>एतच्छ्रुत्वा तु गदितं वामनस्य महात्मनः।<br>
वाचयामास तत्तस्मै वामनाय पदत्रयम् ५१</p>
<p>पाणौ तु पतिते तोये वामनो भूतभावनः।<br>
सर्वदेवमयं रूपं दर्शयामास तत्क्षणात् ५२</p>
<p>चन्द्रसूर्यौ च नयने द्यौः शिरश्चरणौ क्षितिः।<br>
पादाङ्गुल्यः पिशाचाश्च हस्ताङ्गुल्यश्च गुह्यकाः ५३</p>
<p>विश्वेदेवाश्च जानुस्था जङ्घे साध्याः सुरोत्तमाः।<br>
यक्षा नखेषु सम्भूता रेखास्वप्सरसः स्थिताः ५४</p>
<p>दृष्टिर्धिष्णान्यशेषाणि केशाः सूर्यांशवः प्रभो।<br>
तारका रोमकूपाणि रोमाणि च महर्षयः ५५</p>
<p>बाहवो विदिशस्तस्य दिशः श्रोत्रं महात्मनः।<br>
अश्विनौ श्रवणौ तस्य नासा वायुर्महाबलः ५६</p>
<p>प्रसादश्चन्द्रमा देवो मनो धर्मः समाश्रितः।<br>
सत्यमस्याभवद्वाणी जिह्वा देवी सरस्वती ५७</p>
<p>ग्रीवादितिर्देवमाता विद्यास्तद्वलयस्तथा।<br>
स्वर्गद्वारमभून्मैत्रं त्वष्टा पूषा च वै भ्रुवौ ५८</p>
<p>मुखं वैश्वानरश्चास्य वृषणौ तु प्रजापतिः।<br>
हृदयं च परं ब्रह्म पुंस्त्वं वै कश्यपो मुनिः ५९</p>
<p>पृष्ठेऽस्य वसवो देवा मरुतः सर्वसन्धिषु।<br>
सर्वसूक्तानि दशना ज्योतींषि विमलप्रभाः ६०</p>
<p>वक्षःस्थले तथा रुद्रोधैर्ये चास्य महार्णवः।<br>
उदरे चास्य गन्धर्वा मरुतश्च महाबलाः।<br>
लक्ष्मीर्मेधा धृतिः कान्तिः सर्वविद्याश्च वै कटिः ६१</p>
<p>सर्वज्योतींषि यानीह तपश्च परमं महत्।<br>
तस्य देवातिदेवस्य तेजः प्रोद्भूतमुत्तमम् ६२</p>
<p>स्तनौ कुक्षौ च वेदाश्च जानू चास्य महामखाः।<br>
इष्टयः पशुबन्धाश्च द्विजानां चेष्टितानि च ६३</p>
<p>तस्य देवमयं रूपं दृष्ट्वा विष्णोर्महाबलाः।<br>
उपसर्पन्ति दैतेयाः पतङ्गा इव पावकम् ६४</p>
<p>प्रमथ्य सर्वानसुरान्पादहस्ततलैर्विभुः।<br>
कृत्वा रूपं महाकायं स जहाराशु मेदिनीम् ६५</p>
<p>तस्य विक्रमतो भुमिं चन्द्रादित्यौ स्तनान्तरे।<br>
नभो विक्रममाणस्य सक्थिदेशे स्थितावुभौ ६६</p>
<p>परं विक्रममाणस्य जानुमूले प्रभाकरौ।<br>
विष्णोरास्तां महीपाल देवपालनकर्मणि ६७</p>
<p>जित्वा लोकत्रयं कृत्स्नं हत्वा चासुरपुङ्गवान्।<br>
पुरन्दराय त्रैलोक्यं ददौ विष्णुरुरुक्रमः ६८</p>
<p>सुतलं नाम पातालमधस्ताद्वसुधातलात्।<br>
बलेर्दत्तं भगवता विष्णुना प्रभविष्णुना ६९</p>
<p>अथ दैत्येश्वरं प्राह विष्णुः सर्वेश्वरेश्वरः ७०</p>
<p>यत्त्वया सलिलं दत्तं गृहीतं पाणिना मया।<br>
कल्पप्रमाणं तस्मात्ते भविष्यत्यायुरुत्तमम् ७१</p>
<p>वैवस्वते तथातीते बले मन्वन्तरे ततः।<br>
सावर्णके च सम्प्राप्ते भवानिन्द्रोभविष्यति ७२</p>
<p>साम्प्रतं देवराजाय त्रैलोक्यमखिलं मया।<br>
दत्तं चतुर्युगानां वै साधिका ह्येकसप्ततिः ७३</p>
<p>नियन्तव्या मया सर्वे ये तस्य परिपन्थिनः।<br>
तेनाहं परया भक्त्या पूर्वमाराधितो बले ७४</p>
<p>सुतलं नाम पातालं तमासाद्य मनोरमम्।<br>
वसासुर ममादेशं यथावत्परिपालयन् ७५</p>
<p>तत्र दिव्यवनोपेते प्रासादशतसङ्कुले।<br>
प्रोत्फुल्लपद्मसरसि स्रवच्छुद्धसरिद्वरे ७६</p>
<p>सुगन्धिधूपसम्बाधे वराभरणभूषितः।<br>
स्रक्चन्दनादिदिग्धाङ्गो नृत्यगीतमनोरमैः ७७</p>
<p>उपभुञ्जन्महाभोगान्विविधान्दानवेश्वर।<br>
ममाज्ञया कालमिमं तिष्ठ स्त्रीशतसंवृतः ७८</p>
<p>यावत्सुरैश्च विप्रैश्च न विरोधं करिष्यसि।<br>
तावदेतान्महाभोगानवाप्स्यस्यसुरोत्तम ७९</p>
<p>यदा च देवविप्राणां विरुद्धान्याचरिष्यसि।<br>
बन्धिष्यन्ति तथा पाशा वारुणास्त्वामसंशयम् ८०</p>
<p>एतद्विदित्वा भवता मयाज्ञप्तमशेषतः।<br>
न विरोधः सुरैः कार्यो विप्रैर्वा दैत्यसत्तम ८१</p>
<p>इत्येवमुक्तो देवेन विष्णुना प्रभविष्णुना।<br>
बलिः प्राह महाराज प्रणिपत्य कृताञ्जलिः ८२</p>
<p>बलिरुवाच।<br>
तत्रासतो मे पाताले भगवन्भवदाज्ञया।<br>
किं भविष्यत्युपादानमुपभोगोपपादकम् ८३</p>
<p>भगवानुवाच।<br>
आप्यायितो येन देव स्मरेयं त्वामहं सदा।<br>
दानान्यविधिदत्तानि श्राद्धान्यश्रोत्रियाणि च।<br>
हुतान्यश्रद्धया यानि तानि दास्यन्ति ते फलम् ८४</p>
<p>अदक्षिणास्तथा यज्ञाः क्रियाश्चाविधिना कृताः।<br>
फलानि तव दास्यन्ति अधीतान्यव्रतानि च ८५</p>
<p>शौनक उवाच।<br>
बलेर्वरमिदं दत्त्वा शक्राय त्रिविदं तथा।<br>
व्यापिना तेन रूपेण जगामादर्शनं हरिः ८६</p>
<p>शशास च यथा पूर्वमिन्द्रस्त्रैलोक्यमूर्जितम्।<br>
सिषेव च परान्कामान्बलिः पातालमाश्रितः ८७</p>
<p>इत्येतद्देवदेवस्य विष्णोर्माहात्म्यमुत्तमम्।<br>
वामनस्य पठेद्यस्तु सर्वपापैः प्रमुच्यते ८८</p>
<p>बलिप्रह्लादसंवादं मन्त्रितं बलिशुक्रयोः।<br>
बलिविष्ण्वोश्च कथितं यः स्मरिष्यति मानवः ८९</p>
<p>नाधयो व्याधयो वास्य न च मोहाकुलं मनः।<br>
भविष्यति कुरुश्रेष्ठ पुंसस्तस्य कदाचन ९०</p>
<p>च्युतराज्यो निजं राज्यमिष्टप्राप्तिं वियोगवान्।<br>
अवाप्नोति महाभाग नरः श्रुत्वा कथामिमाम् ९१</p>
<p>इति विष्णुधर्मेषु बलिवञ्चनम्।</p>
<h2 id="heading-76"></h2>
<p>अथ अष्टसप्ततितमोऽध्यायः।<br>
शौनक उवाच।<br>
पाताले निवसन्वीरस्तदा वैरोचनिर्बलिः।<br>
कामोपभोगसम्प्राप्त्या मुदं प्राप परां विभुः १</p>
<p>अलम्बुषा मिश्रकेशी पुण्डरीकाथ वामना।<br>
घृताची मेनका रम्भा ननृतुस्तस्य सन्निधौ २</p>
<p>प्रजगुर्देवगन्धर्वा विश्वावसुपुरोगमाः।<br>
तुष्टुवुश्च महाभाग बलिं सिद्धाः सचारणाः ३</p>
<p>तस्मिन्सङ्गीतगीता तु वीणावेणुरवाकुले।<br>
स्रगादिभूषितो दैत्यः पपौ पानमनुत्तमम् ४</p>
<p>शर्कारसवमाध्विकां पुष्पासवफलासवम्।<br>
दिव्याः प्रसन्नाश्च सुरास्तदर्हाणि मधूनि च ५</p>
<p>परावदंशान्मधुरांल्लवणांस्तिक्तकाङ्कटून्।<br>
कषायांश्च महाराज सुमृष्टान्यपराणि च ६</p>
<p>सुहृट्सुजनसम्बन्धिभृत्यवर्गसमन्वितः।<br>
बुभुजे पातालगतस्तदा वैरोचनिर्बलिः ७</p>
<p>प्रासादाः काञ्चनाः सर्वे सुवर्णमणिमण्डिताः।<br>
स्फाटिकामलसोपाना मुक्ताहारशतोज्ज्वलाः ८</p>
<p>तेषु सर्वेषु दैतेया बलेः सम्बन्धिबान्धवाः।<br>
नृत्यवाद्यादिमुदिता बुभुजुर्विषयान्प्रियान् ९</p>
<p>बलिश्च भगवान्दैत्यो दैत्योरगशतैर्वृतः।<br>
उपगीयमानो बुभुजे यथेष्टं विषयान्प्रियान् १०</p>
<p>पत्नी विन्ध्यावली नाम तस्य दैत्यपतेरभूत्।<br>
सर्वलक्षणसम्पूर्णा श्रीरिवाब्जं विनापरा ११</p>
<p>न देवी नापि गन्धर्वी नाप्सरा न च मानुषी।<br>
तस्या रूपेण सदृशी बभूव मनुजेश्वर १२</p>
<p>सा तु पीनायतश्रोणी मृद्वङ्गी मधुरस्वरा।<br>
घनोन्नतकुचा सुभ्रूः सस्मितायतलोचना १३</p>
<p>मृद्वल्पपाणिपादाब्जा सुमध्या गजगामिनी।<br>
सुकेशी सुमुखी श्यामा सर्वैर्योषिद्गुणैर्युता १४</p>
<p>तनया मेरुसावर्णेर्दौहित्री मृगमोकिनः।<br>
वपुषा रूपसम्पदा पौतना मृगलोचना।<br>
पत्नी सहस्रद्वितये प्रधाना तस्य साभवत् १५</p>
<p>तया तु रमतस्तस्य रमणीये रसातले।<br>
शक्तिरासीदनुदिनं विवेकप्रतिलोमिनी १६</p>
<p>कदाचिद्रमतस्तस्य दैत्यराजस्य पार्थिव।<br>
तीक्ष्णांशुर्मध्यमां वीथीं ययौ वैषुवतीं रविः १७</p>
<p>यदा यदा च विषुवं भास्करः प्रतिपद्यते।<br>
तदा तदा हरेश्चक्रं पाताले परिवर्तते १८</p>
<p>स्रवन्ति योषितां गर्भास्तस्य धारांशुतापिताः।<br>
सहसा दैत्यपत्नीनां यासु पुंसां समुद्भवः।<br>
निस्तेजसो दैत्यभटा भवन्ति च महीपते १९</p>
<p>तद्दृष्ट्वा सहसायान्तमादित्यशततेजसम्।<br>
ज्वालामालासुदुःप्रेक्ष्यं विष्णुचक्रं सुदर्शनम्।<br>
हाहाकृतमभूत्सर्वं पातालमरिसूदन २०</p>
<p>जेपुर्ये मुनयस्तत्र सार्घपात्रा महोरगाः।<br>
बभूवुः प्रणताश्चान्ये सिद्धगन्धर्वचारणाः।<br>
वैक्लव्यं चागताः सर्वाः स्त्रियः परपुरञ्जय २१</p>
<p>तद्दृष्ट्वा व्याकुलीभूतं पातालमसुरास्ततः।<br>
ये तस्थुः पौरुषपरास्ते हताः शतनेमिना २२</p>
<p>भ्राम्यता तेन चक्रेण सप्तलोकविचारिणा।<br>
समस्तजगदाधारकरमुक्तेन वेगिना २३</p>
<p>तन्निषूदितदैत्यौघं दैत्यस्त्रीगर्भहानिदम्।<br>
श्रुत्वा चक्रं महाचक्रो निश्चक्राम गृहाद्बलिः २४</p>
<p>आः किमेतदितीत्युक्त्वा स तु मद्यमहोद्धतः।<br>
विमलं खड्गमादाय शतचन्द्रंच भानुमत् २५</p>
<p>निर्यान्तमथ वेगेन तमुदारपराक्रमम्।<br>
विध्यावली नाम शुभा दधार दयितं पतिम् २६</p>
<p>उवाच च परिष्वज्य क्रोधताम्रेक्षणं बलिम्।<br>
कल्याणी गुणदोषज्ञा प्रणयान्मृदुभाषिणी २७</p>
<p>विन्ध्यावल्युवाच।<br>
दैत्यराज न कोपस्य वशमागन्तुमर्हसि।<br>
विमृश्य तज्ज्ञः सामादीन्प्रयुञ्जीत बलाबलम् २८</p>
<p>किमेतत्कस्य वा कुत्र किन्निमित्तमिहागतम्।<br>
चक्रमित्थं विचार्य त्वं क्रोधं याहि प्रशाम्य वा २९</p>
<p>एतत्किल जगद्धातुश्चक्रं विष्णोः सुदर्शनम्।<br>
प्रतिषण्मासमभ्येति दैत्यगर्भविनाशनम् ३०</p>
<p>पुङ्गर्भान्निखिलानेतद्दानवानां महासुर।<br>
विनाशयत्यनन्तरां सर्वदुष्टनिबर्हणम् ३१</p>
<p>करोति दुःखमतुलं घातनात्प्रतिपक्षजम्।<br>
पुरुषाणां न सर्वत्र संस्थिता जगतः पतेः ३२</p>
<p>मयि त्वयि तथान्यत्र यथा विष्णुर्व्यवस्थितः।<br>
तस्यैतच्चक्रमायान्तं पुरुषः को न पूजयेत् ३३</p>
<p>यस्याधिक्षेपजा राजंस्तव त्रैलोक्यविच्युतिः।<br>
तस्य चक्रं जगन्मूर्तेः समुपैषि रुषा कथम् ३४</p>
<p>सदृशे पुरुषे क्रोधं नरः कुर्वीत दैत्यप।<br>
न तु सर्वेश्वरे विष्णौ यत्र सर्वं प्रतिष्ठितम् ३५</p>
<p>तत्प्रसीद महाभाग समुपैहि जगत्पतिम्।<br>
शरण्यं शरणं विष्णुं यं प्रणम्य न सीदति ३६</p>
<p>यस्मिन्प्रसन्ने त्रैलोक्यं त्वत्तः प्राप्तः शचीपतिः।<br>
भ्रष्टश्च यदधिक्षेपात्तं त्वं शरणमाव्रज ३७</p>
<p>यत्र सर्वेश्वरे सर्वं सर्वभूते जगत्स्थितम्।<br>
तस्य चक्रमुपैहि त्वं विनयादसुराधिप ३८</p>
<p>सर्वकारणभूतस्य देवदेवस्य चक्रिणः।<br>
कश्चक्रमतिवर्तेत मर्त्यधर्मा महासुर ३९</p>
<p>चक्रमत्र जगद्धातुः करोति स्थितिपालनम्।<br>
विपक्षासुरसम्भूतिगर्भविस्रंसनात्प्रभो ४०</p>
<p>प्रसाद्य चक्रनामानं गोविन्दं जगतो गुरुम्।<br>
श्रेयसे सर्वधर्मज्ञ शरणं व्रज केशवम् ४१</p>
<p>संस्मरस्व च दैत्येन्द्रप्रह्लादं स्वपितामहम्।<br>
भ्रष्टराज्येन भवता स्मर्तव्योऽहमिति प्रभो ४२</p>
<p>स व्याजहार भगवांस्तवानुग्रहकाम्यया।<br>
संस्मर्यतां महाभाग सर्वधर्मभृतां वरः।<br>
विष्णुभक्तो महाबाहुः स ते श्रेयोऽभिधास्यति ४३</p>
<p>शौनक उवाच।<br>
एतद्वचनमाकर्ण्य तदा वैरोचनिर्बलिः।<br>
ययौ तदार्घमादाय विष्णोश्चक्रस्य पूजकः ४४</p>
<p>स ददर्श समायान्तमनन्तकरसङ्गिनम्।<br>
चक्रमक्षयचक्रस्य विश्वस्य परिपालकम् ४५</p>
<p>सस्मार च बलिः सर्वं प्रह्लादवचनं नृप।<br>
जगाद यच्च गोविन्दः प्रसादसुमुखः प्रभुः ४६</p>
<p>भक्तिनम्रस्ततो भूत्वा भूतभव्यभवत्प्रभोः।<br>
तुष्टाव वासुदेवस्य चक्रमव्यक्तमूर्तिनः ४७</p>
<p>ज्वालामालाकरालान्तमुद्यदिन्दुसमप्रभम्।<br>
मध्याह्नार्कसमाभासं तेजसः पिण्डसंस्थितम् ४८</p>
<p>तं दृष्ट्वा तेजसा राशिमुपसङ्गम्य चा विभुम्।<br>
उवाच दैत्यशार्दूलः प्रणिपत्य कृताञ्जलिः ४९</p>
<p>बलिरुवाच।<br>
अनन्तस्याप्रमेयस्य विश्वमूर्तेर्महात्मनः।<br>
नमामि चक्रिणश्चक्रं करसङ्गि सुदर्शनम् ५०</p>
<p>सहस्रमिव सूर्याणां सङ्घातं विद्युतामिव।<br>
कालाग्निमिव यच्चक्रं तद्विष्णोः प्रणमाम्यहम् ५१</p>
<p>दुष्टराहुगलच्छेदशोणितारुणतारकम्।<br>
तन्नमामि हरेश्चक्रं शतनेमि सुदर्शनम् ५२</p>
<p>यस्यारकेषु शक्राद्या लोकपाला व्यवस्थिताः।<br>
तदन्तर्वसवो रुद्रास्तथैव मरुतां गणाः ५३</p>
<p>धारायां द्वादशादित्याः समस्ताश्च हुताशनाः।<br>
धाराजालेऽब्धयः सर्वे नाभिमध्ये प्रजापतिः ५४</p>
<p>समस्तनेमिष्वखिला यस्य विद्याः प्रतिष्ठिताः।<br>
यस्य रूपमनिर्देश्यमपि योगिभिरुत्तमैः ५५</p>
<p>यद्भ्रमत्सुरसङ्घानां तेजसः परिबृंहणम्।<br>
दैत्यौजसां च नाशाय तन्नमामि सुदर्शनम्।<br>
भ्रमन्मतमहावेगविभ्रान्ताखिलखेचरम्।<br>
तन्नमामि हरेश्चक्रमनन्तारं सुदर्शनम्।<br>
नक्षत्रवद्वह्निकणव्याप्तं कृत्स्नं नभस्तलम्।<br>
तन्नमामि हरेश्चक्रं करसङ्गि सुदर्शनम्।<br>
स्वभावतेजसा युक्तं यदर्काग्निमयं महत्।<br>
विशेषतो हरेर्गत्वा सर्वदेवमयं करम् ५७</p>
<p>दुर्वृत्तदैत्यमथनं जगतः परिपालकम्।<br>
तन्नमामि हरेश्चक्रं दैत्यचक्रहरं परम् ५८</p>
<p>करोतु मे सदा शर्म धर्मतां च प्रयातु मे।<br>
प्रसादसुमुखे कृष्णे तस्य चक्रं सुदर्शनम् ५९</p>
<p>स्वभावतेजसा युक्तं मध्याह्नार्कसमप्रभम्।<br>
प्रसीद संयुगेऽरिणां सुदर्शनसुदर्शनम्।<br>
विद्युज्ज्वालामहाकक्षं दहान्तर्मम यत्तमः ६०</p>
<p>जहि नो विषयग्राहि मनो ग्रहविचेष्टितम्।<br>
विस्फोटयाखिलां मायां कुरुष्व विमलां मतिम् ६१</p>
<p>शौनक उवाच।<br>
एवं संस्थूयमानं तद्वह्निपिण्डोपमं महत्।<br>
बभूव प्रकटं चक्रं दैत्यचक्र्पतेस्तदा ६२</p>
<p>ददर्श स महाबाहुः प्रभामण्डलदुर्दृशम्।<br>
अग्निज्वालागतं ताम्रं तप्तचक्रमिवापरम् ६३</p>
<p>भ्रमतस्तस्य चक्रस्य नाभिमध्ये महीपते।<br>
त्रैलोक्यमखिलं दैत्यो दृष्टवान्भूर्भुवादिकम् ६४</p>
<p>मेर्वादीनखिलाञ्शैलान्गङ्गाद्याः सरितस्तथा।<br>
क्षीराब्धिप्रमुखांश्चाब्धीन्द्वीपाञ्जम्ब्वादिसञ्ज्ञितान् ६५</p>
<p>वैमानिकान्सगन्धर्वान्सूर्यादींश्च तथा ग्रहान्।<br>
नक्षत्रतारकाकाशं शक्रादींश्च दिवौकसः ६६</p>
<p>रुद्रादित्यांश्च मरुतां साध्यानां च महीपते।<br>
सन्निधानं निरीक्ष्यासौ दैत्यानां विस्मितोऽभवत् ६७</p>
<p>ततः प्रणम्यार्तिहरं सुराणामपारसारं परमायुधं हरेः।<br>
नमो नमस्तेऽस्त्विति दैत्यराजः प्रोवाच भूयोऽपि नमो नमस्ते ६८</p>
<p>यन्नोऽशुभं चेतसि वायुवेग यन्नोऽशुभं वाचि हुताशनोत्थ।<br>
यच्चाशुभं कायकृतं हरेस्तद्वरायुधं त्वं प्रशमं नयाशु ६९</p>
<p>प्रसीद सत्कारकृतं ममाघं प्रयातु ते नाशमनन्तवीर्य।<br>
सतां च सन्मार्गवतां मनांसि स्थिरीभवन्त्वच्युतपादयुग्मे ७०</p>
<p>इति विष्णुधर्मेषु चक्रस्तवः।</p>
<h2 id="heading-77"></h2>
<p>अथैकोनाशीतितमोऽध्यायः।<br>
शौनक उवाच।<br>
एवं स्तुते ततस्तस्मिन्विष्णुचक्रे सुदर्शने।<br>
पुष्पवृष्टिर्बलेर्मूर्ध्नि निपपातान्तरिक्षतः।<br>
परिहृत्य च दैत्येन्द्रंययौ चक्रं यथेच्छया १</p>
<p>भ्रमदेव च दैत्यानां ययौ तद्भयमावहत्।<br>
ततस्तदद्भुतं दृष्ट्वा चक्रस्यागमनं हरेः।<br>
पूर्ववत्स्मरणं प्राप्य सस्मार स्वपितामहम् २</p>
<p>गच्छता पूर्वमार्येण स्मर्तव्योऽहमितीरितम्।<br>
तं स्मरिष्यामि दैत्येन्द्रंस नः श्रेयोऽभिधास्यति ३</p>
<p>इत्येतदधिसंस्मृत्य बलिरात्मपितामहम्।<br>
सस्मार दैत्याधिपतिं प्रह्लादं भगवत्प्रियम् ४</p>
<p>संस्मृतश्च स पातालमाजगाम महामतिः।<br>
चक्रोद्यतकरः साक्षाद्भगवानिव केशवः ५</p>
<p>तमागतमथोत्थाय यथावत्स महामतिः।<br>
अभिवाद्य बलिर्भक्त्या निवेद्यार्घमभाषत ६</p>
<p>बलिरुवाच।<br>
तातांह्रिदर्शनादद्य पावितोऽस्म्यपकल्मषः।<br>
दिवश्च्युतोऽप्यहं मन्ये शक्रादात्मानमुत्तमम् ७</p>
<p>त्रैलोक्यहरणादुग्रं यद्दुःखं हृदये मम।<br>
तच्छान्तं पादसम्पर्कमुपेत्य भवतो मम ८</p>
<p>शौनक उवाच।<br>
इति संस्तूय दत्त्वा च वरासनमुदारधीः।<br>
पर्युपासत राजेन्द्रोदैत्यानां स्वपितामहम् ९</p>
<p>तमुपासीनमनघः प्रह्रादो दैत्यपुङ्गवः।<br>
प्रत्युवाच महात्मानं बलिं वैरोचनिं नृप १०</p>
<p>प्रह्लाद उवाच।<br>
बले ब्रूहि यदर्थं ते स्मृतोऽहमरिसूदन।<br>
तवोपकारणे विद्धि धर्मे मां सततोद्यतम् ११</p>
<p>बलिरुवाच।<br>
तातेनाहं पुरा ज्ञप्तो भ्रष्टराज्येन ते बले।<br>
संस्मर्तव्योऽस्म्यसन्दिग्धं श्रेयो वक्ष्याम्यहं तदा १२</p>
<p>सोऽहं राज्यपरिभ्रष्टो विषयासक्तिहृषितः।<br>
इन्द्रियैरवशस्तात यत्कार्यं तत्प्रशाधि माम् १३</p>
<p>प्रह्लाद उवाच।<br>
यदि मद्वचनं तात श्रद्धधासि हितं बले।<br>
तं देवदेवमनघं प्रयाहि शरणं हरिम् १४</p>
<p>शब्दादिष्वनुरक्तानि तवाक्षाण्यसुराधिप।<br>
शब्दादयश्च गोविन्दे सन्त्येव व्यवहारतः १५</p>
<p>गीतकैर्गीयतां विष्णुर्मनोहारिभिरात्मनः।<br>
अन्यालम्बनतश्चित्तमाकृष्याधत्स्व केशवे १६</p>
<p>गन्धानुदारान्भक्षांश्च स्रजो वासांसि चासुर।<br>
प्रयच्छ देवदेवाय तच्छेषाण्युपयुञ्ज च १७</p>
<p>यत्र यत्र च ते प्रीतिर्विषये दितिजेश्वर।<br>
तत्तमच्युतमुद्दिश्य विप्रेभ्यः प्रतिपादय १८</p>
<p>सर्वभूतेषु गोविन्दो बहुरूपो व्यवस्थितः।<br>
इति मत्वा महाबाहो सर्वभूतहितो भव १९</p>
<p>आत्मानमच्युतं विद्धि शत्रुं च रिपुमात्मनः।<br>
इतिज्ञानवतः कोपस्तव कुत्र भविष्यति २०</p>
<p>शब्दादयो ये विषया विषयी यश्च पुरुषः।<br>
तदशेषं विजानीहि स्वरूपं परमात्मनः २१</p>
<p>परमात्मा च भगवान्विष्वक्सेनो जनार्दनः।<br>
तद्भक्तिमान्भागवतो नाल्पपुण्यो हि जायते २२</p>
<p>भगवच्छासनालम्बी भगवच्छासनप्रियः।<br>
भगवद्भक्तिमाथाय वत्स भागवतो भव २३</p>
<p>भगवान्भूतकृद्भव्यो भूतानां प्रभवो हि यः।<br>
भावेन तं भजस्वेशं भवभङ्गकरं हरिम् २४</p>
<p>भजस्व भावेन विभुं भगवन्तं महेश्वरम्।<br>
ततो भागवतो भूत्वा भवबन्धाद्विमोक्ष्यसे २५</p>
<p>सर्वभूते मनस्तस्मिन्समाधाय महामते।<br>
प्राप्स्यसे परमाह्लादकारिणीं परमां गतिम् २६</p>
<p>यत्रानन्दपरं ज्ञानं सर्वदुःखविवर्जितम्।<br>
तत्र चित्तं समावेष्टुं न शक्नोति भवान्यदि।<br>
तदभ्यासपरस्तस्मिन्कुरु योगं दिवानिशम् २७</p>
<p>तत्राप्यसामर्थ्यवतः क्रियायोगो महात्मना।<br>
ब्रह्मणा यः समाख्यातस्तन्मनाः सततं भव २८</p>
<p>करोषि यानि कर्माणि तानि देवे जगत्पतौ।<br>
समर्पयस्व भद्रंते ततः कर्म प्रहास्यसि २९</p>
<p>क्षीणकर्मा महाबाहो शुभाशुभविवर्जितः।<br>
लयमभ्येति गोविन्दे तद्ब्रह्म परमं महत् ३०</p>
<p>भोक्तुमिच्छसि दैत्येन्द्रकर्मणामथ चेत्फलम्।<br>
ततस्तमर्चयेशेशं ततः कर्मफलोदयः ३१</p>
<p>योऽर्थमिच्छति दैत्येन्द्रससमाराध्य केशवम्।<br>
निःसंशयमवाप्नोति धुन्धुमारो यथा नृपः ३२</p>
<p>अत्रिगेहसमुद्भूतं दत्तात्रेयस्वरूपिणम्।<br>
राज्यमाराध्य गोविन्दं कार्तवीर्यस्तथाप्तवान् ३३</p>
<p>धर्मं कृष्णप्रसादेन मुद्गलो जाजलिः कुणिः।<br>
प्रापुरन्ये तथा कामान्नरेन्द्रानहुषादयः ३४</p>
<p>जनकः सुध्वजो नाम जनकः समितिध्वजः।<br>
धर्मध्वजस्तथा मुक्तिं केशवाराधनाद्गतः ३५</p>
<p>तथान्ये मुनयो दैत्य राजानश्च सहस्रशः।<br>
प्रापुर्मुक्तिं महाभागाः कृत्वा भक्तिं जनार्दने ३६</p>
<p>यथा हि ज्वलितो वह्निस्तमोहानिं तदर्थिनाम्।<br>
शीतहानिं तथान्येषां स्वेदं स्वेदाभिलाषिणाम् ३७</p>
<p>करोति क्षुधितानां च भोज्यपाकं तथोत्कटम्।<br>
तथैव कामान्भूतेशः स ददाति यथेप्सितान् ३८</p>
<p>तदेतदखिलं ज्ञात्वा यत्तवेष्टं शृणुष्व तत्।<br>
कल्पद्रुमादिव हरेर्यत्ते मनसि वर्तते ३९</p>
<p>-&mdash;&mdash;&mdash;&mdash;&mdash;&ndash;शौनक उवाच।<br>
एतत्प्रह्लादवचनं निशाम्य दितिजेश्वरः।<br>
प्रत्युवाच महाभागं प्रणिपत्य पितामहम् ४०</p>
<p>सम्प्राप्तस्यामृतस्येव तव वाक्यस्य नास्ति मे।<br>
तृप्तिरेतदहं तात श्रोतुमिच्छामि विस्तरात् ४१</p>
<p>अक्षीणकर्मा पुरुषो मरणे समुपस्थिते।<br>
कीदृशं लोकमायाति यः संस्मरति केशवम् ४२</p>
<p>यथा च वासुदेवस्य स्मरणं तात मानवैः।<br>
मुमूर्षुभिः प्रकर्तव्यं तन्ममाचक्ष्व विस्तरात् ४३</p>
<p>किं जप्यं कीदृशं रूपं स्मर्तव्यं च हरेस्तदा।<br>
कथं ध्येयं च विद्वद्भिस्तदाचक्ष्व यथातथम् ४४</p>
<p>प्रह्लाद उवाच।<br>
साधु वत्स त्वया प्रश्नः सुगुह्योऽयमुदाहृतः।<br>
तपसां तात सर्वेषां तपो नानशनात्परम् ४५</p>
<p>कथ्यते च महाबाहो संवादोऽयं पुरातनः।<br>
भगीरथस्य राजर्षेर्ब्रह्मणश्च प्रजापतेः ४६</p>
<p>अतीत्यामरलोकं च गवां लोकं च मानद।<br>
ऋषिलोकं च योऽगच्छद्भगीरथ इति श्रुतः ४७</p>
<p>तं दृष्ट्वा स वचः प्राह ब्रह्मा लोकपितामहः।<br>
कथं भगीरथागास्त्वमिमं देशं दुरासदम् ४८</p>
<p>न हि देवा न गन्धर्वा न मनुषा भगीरथ।<br>
आयान्त्यतप्ततपसः कथं वै त्वमिहागतः ४९</p>
<p>भगीरथ उवाच।<br>
निःशङ्कमन्नमददं ब्राह्मणेभ्यः।<br>
शतं सहस्राणि सदैव दायम्।<br>
ब्राह्मणं व्रतं नित्यमास्थाय विद्वन्।<br>
न त्वेवाहं तस्य फलादिहागाम् ५०</p>
<p>दशैकरात्रान्दश पञ्चरात्रानेकादशैकादशकांस्तथैव।<br>
ज्योतिष्टोमानां च शतं यदिष्टं फलेन तेनापि न चागतोऽहम् ५१</p>
<p>यच्चावसं जाह्नवीतीरनित्यः शतं समास्तप्यमानस्तपोऽहम्।<br>
प्रदाय तत्राश्वतरीसहस्रं फलेन तस्यापि न चागतोऽहम् ५२</p>
<p>दश धेनुसहस्राणि मणिरत्नविभूषिताः।<br>
दशार्बुदानि चाश्वानामयुतानि च विंशतिः।<br>
पुष्करेषु द्विजातिभ्यः प्रादां गाश्च सहस्रशः ५३</p>
<p>सुवर्णचन्द्रोत्तमधारिणीनां कन्योत्तमानामददं स्रग्विणीनाम्।<br>
षष्टिं सहस्राणि विभूषितानां जाम्बूनदैराभरणैर्न तेन ५४</p>
<p>दशार्बुदान्यददं गोसवे यास्त्वेकैकशो दश गा लोकनाथ।<br>
समानवत्साः पयसा समन्विताः सुवर्णकांस्योपदुहा न तेन ५५</p>
<p>अहन्यहनि विप्रेषु एकैकं त्रिंशतोऽददम्।<br>
गृष्टीनां क्षीरदात्रीणां रोहिणीनां शतानि च ५६</p>
<p>दोग्ध्रीणां वै गवां चैव प्रयुतानि दशैव तु।<br>
प्रादां दशगुणं ब्रह्मन्न च तेनाहमागतः ५७</p>
<p>कोटीश्च काञ्चनस्याष्टौ प्रादां ब्रह्मन्दश त्वहम्।<br>
एकैकस्मिन्क्रतौ तेन फलेनाहं न चागतः ५८</p>
<p>वाजिनां श्यामकर्णानां हरितानां पितामह।<br>
प्रादां हेमस्रजां ब्रह्मन्कोटीर्दश च सप्त च ५९</p>
<p>ईषादन्तान्महाकायान्काञ्चनस्रग्विभूषितान्।<br>
पत्नीवतः सहस्राणि प्रायच्छं दश सप्त च ६०</p>
<p>अलङ्कृतानां देवेश दिव्यैः कनकभूषणैः।<br>
रथानां काआङ्गानां सहस्राण्यददं दश।<br>
सप्त चान्यानि युक्तानां वाजिभिः समलङ्कृतैः ६१</p>
<p>दक्षिणावयवाः केचिद्देवैर्ये सम्प्रकीर्तिताः।<br>
वाजपेयेषु दशसु प्रादां तेनापि नागतः ६२</p>
<p>शक्रतुल्यप्रभावानामीज्यया विक्रमेण च।<br>
सहस्रं निष्ककण्ठानां प्रददन्दक्षिणामहम् ६३</p>
<p>विजित्य नृपतीन्सर्वान्मखैरिष्ट्वा पितामह।<br>
अष्टाभ्यो राजसूयेभ्यो न च तेनाहमागतः ६४</p>
<p>स्रोतश्च यावद्गङ्गायां छिन्नमासीज्जगत्पते।<br>
दक्षिणाभिः प्रवृत्ताभिर्मम नागं च तत्कृते ६५</p>
<p>वाजिनां च सहस्रे द्वे सुवर्णमणिभूषिते।<br>
वारणानां शतं चाहमेकैकस्य त्रिधाददम्।<br>
वरं ग्रामशतं चाहमेकैकस्य त्रिधाददम् ६६</p>
<p>तपस्वी नियताहारः शममास्थाय वाग्यतः।<br>
दीर्घकालं हिमवति गङ्गायाश्च दुरुत्सहाम् ६७</p>
<p>मूर्ध्ना धारां महादेवः शिरसा यामधारयत्।<br>
न तेनाप्यहमागच्छं फलेनेह पितामह ६८</p>
<p>शम्याक्षेपैरयजं देवदेव तथा क्रतूनामयुतैश्चापि यत्तः।<br>
त्रयोदशद्वादशाहैश्च देव सपुण्डरीकैर्न च तेषां फलेन ६९</p>
<p>अष्टौ सहस्राणि ककुद्मिनामहं।<br>
शुक्लर्षभाणामदं ब्राह्मणेभ्यः।<br>
पत्नीश्चैषामददं निष्ककण्ठीस्।<br>
तेषां फलेनेह न चागतोऽस्मि ७०</p>
<p>हिरण्यरत्नरचितानददं रत्नपर्वतान्।<br>
धनधान्यसहस्रांश्च ग्रामाञ्शतसहस्रशः ७१</p>
<p>शतं शतानां गृष्टीनामददं चाप्यतन्द्रितः।<br>
इष्ट्वानेकैर्महायज्ञैर्ब्राह्मणेभ्यो धनेन च ७२</p>
<p>एकादशाहैरयजं सुदक्षिणैर्द्विर्द्वादशाहैरश्वमेधैश्च देव।<br>
बृहद्भिर्द्वादशाहैश्च अश्वमेधैः पितामह।<br>
अर्कायणैः षोडशभिश्च ब्रह्मंस्तेषां फलेनेह न चागतोऽस्मि ७३</p>
<p>निष्क्रामकं चाप्यददं योजनानां द्विर्विस्तीर्णं काञ्चनपादपानाम्।<br>
वनं चूतानां रत्नविभूषितानां न चैव तेषामागतोऽहं फलेन ७४</p>
<p>तुरायणं तु व्रतमप्रधृष्यमक्रोधनोऽकरवं त्रिंशतोऽब्दान्।<br>
शतं गवामष्ट शतानि चाहं दिने दिने प्राददं ब्राह्मणेभ्यः ७५</p>
<p>पयस्विनीनां अथ रोहिणीनां तथैव चाप्यनडुहां लोकनाथ।<br>
प्रादां नित्यं ब्राह्मणेभ्यः सुरेश नेहागतस्तेन फलेन चाहम् ७६</p>
<p>त्रिंशतं विधिवद्वह्नीनयजं यच्च नित्यशः।<br>
अष्टाभिः सर्वमेधैश्च नृमेधैर्द्विगुणैस्तथा ७७</p>
<p>दशभिर्विश्वजिद्भिश्च स्तोभैरष्टादशोत्तरैः।<br>
न चैव तेषां देवेश फलेनाहमिहागमम् ७८</p>
<p>सरव्यां बाहुदायां च गयायामथ नैमिषे।<br>
गवां शतानामयुतमददं न च तेन वै ७९</p>
<p>उत्क्रान्तिकाले गोविन्दं स्मरन्ननशनस्थितः।<br>
त्यक्तवानस्मि यद्देहं तेनेदृक् प्राप्तवान्फलम् ८०</p>
<p>एवमेतदितीत्याह ब्रह्मा लोकपितामहः।<br>
भगीरथं महीपालं पुण्यलोकनिवासिनम् ८१</p>
<p>तदेतदुक्तं तपसां समस्तानां महामते।<br>
गुणैरनशनं ब्रह्मा प्रधानतरमब्रवीत् ८२</p>
<p>त्यजत्यनशनस्थो हि प्राणान्यः संस्मरन्हरिम्।<br>
स याति विष्णुसालोक्यं यावदिन्द्राश्चतुर्दश ८३</p>
<p>अतीतानागतानीह कुलानि पुरुषर्षभ।<br>
पुनात्यनशनं कुर्वन्सप्त सप्त च सप्त च ८४</p>
<p>श्लोकाश्चात्र महाबाहो श्रूयन्ते यान्भगीरथः।<br>
जगाद ब्रह्मणो लोकमुपेतः पृथिवीपतिः ८५</p>
<p>ब्रह्म ब्रह्ममयं विष्णोर्यः पदं परमात्मनः।<br>
संस्मरंस्त्यजति प्राणान्स विष्णुं प्रविशत्यजम् ८६</p>
<p>यः क्षीणकर्मा भोगेन तपसा वापि संस्मरन्।<br>
करोति कालं कालेन न परिच्छेद्यते हि सः ८७</p>
<p>अक्षीणकर्मा मरणे संस्मरन्देवमच्युतम्।<br>
यथा त्वमेव देवानां लोके भोगानुपाश्नुते ८८</p>
<p>क्षुतितेऽपि कुले कश्चिज्जायेयं कर्मणः क्षये।<br>
मनुष्यो येन सर्वेशं चिन्तयेयं सदा हरिम् ८९</p>
<p>तच्चिन्तयाधुनाशेषपुण्यपापविवर्जितः।<br>
मरणे तन्मनस्तत्र लयमेत्य तमाप्नुयात् ९०</p>
<p>कर्मभूमौ समस्तानां कर्मणामुत्तमोत्तमम्।<br>
यदन्तकाले पुरुषैः स्मर्यते पुरुषोत्तमः ९१</p>
<p>इत्येतानाह राजर्षिः श्लोकानाद्यो भगीरथः।<br>
विष्णुसंस्मरणात्प्राप्य लोकाननशने मृतः ९२</p>
<p>एवमत्यन्तशस्तानां कर्मणामसुरेश्वर।<br>
नान्यदुत्कृष्टमुद्दिष्टं तज्ज्ञैरनशनात्परम् ९३</p>
<p>तस्याहं लक्षणं वक्ष्ये यच्च जप्यं मुमूर्षुभिः।<br>
यादृग्रूपश्च भगवांश्चिन्तनीयो जनार्दनः ९४</p>
<p>आसन्नमात्मनः कालं ज्ञात्वा प्राज्ञो महासुर।<br>
निर्धूतमलदोषश्च स्नातो नियतमानसः ९५</p>
<p>समभ्यर्च्य हृषीकेशं पुष्पधूपादिभिस्ततः।<br>
प्रणिपातैः स्तवैः पुण्यैर्ध्यानयोगैश्च पूजयेत् ९६</p>
<p>दत्त्वा दानं च विप्रेभ्यो विकलादिभ्य एव च।<br>
सभाप्रपाब्राह्मणौकदेवौकाद्युपयोगि च ९७</p>
<p>बन्धुपुत्रकलत्रौकक्षेत्रधान्यधनादिषु।<br>
मित्रवर्गे च दैत्येन्द्रममत्वं विनिवर्तयेत् ९८</p>
<p>मित्रानमित्रान्मध्यस्थान्परान्स्वांश्च पुनः पुनः।<br>
अभ्यर्थनोपचारेण क्षामयेत्कुकृतं स्वकम् ९९</p>
<p>ततश्च प्रयतः कुर्यादुत्सर्गं सर्वकर्मणाम्।<br>
शुभाशुभानां दैत्येन्द्रवाक्यं चेदमुदाहरेत् १००</p>
<p>परित्यजाम्यहं भोगांस्त्यजामि सुहृदोऽखिलान्।<br>
भोजनादि मयोत्सृष्टमुत्सृष्टमनुलेपनम् १०१</p>
<p>स्रग्भूषणादिकं गेयं दानमादानमेव च।<br>
होमादयः पदार्था ये याश्च नित्यक्रिया मम १०२</p>
<p>नैमित्तिकास्तथा काम्या वर्णधर्मास्तथोज्झिताः।<br>
गुणधर्मादयो धर्मा याश्च काश्चिन्मम क्रियाः १०३</p>
<p>पद्भ्यां कराभ्यां विहरन्कुर्वन्वा कर्म न त्वहम्।<br>
करिष्ये प्राणिनां पीडां प्राणिनः सन्तु निर्भयाः १०४</p>
<p>नभसि प्राणिनो ये तु ये जले ये च भूतले।<br>
क्षितेरन्तरगा ये च ये च पाषाणसम्पुटे १०५</p>
<p>ये धान्यादिषु वस्त्रेषु शयनेष्वासनेषु च।<br>
ते स्वपन्तु विबुध्यन्तु सुखं मत्तो भयं विना १०६</p>
<p>न मेऽस्ति बान्धवः कश्चिद्विष्णुं मुक्त्वा जगद्गुरुम्।<br>
मित्रपक्षे च मे विष्णुरधश्चोर्ध्वं तथाग्रतः १०७</p>
<p>पार्श्वतो मूर्ध्नि पृष्ठे च हृदये वाचि चक्षुषि।<br>
श्रोत्रादिषु च सर्वेषु मम विष्णुः प्रतिष्ठितः १०८</p>
<p>इति सर्वं समुत्सृज्य ध्यात्वा सर्वत्र चाच्युतम्।<br>
वासुदेवेत्यविरतं नाम देवस्य कीर्तयन् १०९</p>
<p>दक्षिणाग्रेषु दर्भेषु शयीत प्राच्छिरास्ततः।<br>
उदच्छिरा वा दैत्येन्द्रचिन्तयञ्जगतः पतिम् ११०</p>
<p>विष्णुं जिष्णुं हृषीकेशं केशवं मधुसूदनम्।<br>
नारायणं नरं कृष्णं वासुदेवं जनार्दनम् १११</p>
<p>वाराहं यज्ञपुरुषं पुण्डरीकाक्षमच्युतम्।<br>
वामनं श्रीधरं श्रीशं नृसिंहमपराजितम् ११२</p>
<p>पद्मनाभमजं शौरिं दामोदरमधोक्षजम्।<br>
सर्वेश्वरेश्वरं शुद्धमनन्तं राममीश्वरम् ११३</p>
<p>चक्रिणं गदिनं शार्ङ्गिं शङ्खिनं गरुडध्वजम्।<br>
किरीटकौस्तुभधरं प्रणमाम्यहमव्ययम् ११४</p>
<p>अहमत्र जगन्नाथे मयि चास्तु जनार्दनः।<br>
आवयोरन्तरं मास्तु समीरनभसोरिव ११५</p>
<p>अयं विष्णुरयं शौरिरयं कृष्णः पुरो मम।<br>
नीलोत्पलदलश्यामः पद्मपत्त्रोपमेक्षणः ११६</p>
<p>एष पश्यतु मामीशः पश्याम्यहमधोक्षजम्।<br>
यतो न व्यतिरिक्तोऽहं यन्मयोऽहं यदाश्रयः ११७</p>
<p>इत्थं जपन्नेकमनाः स्मरन्सर्वेश्वरं हरिम्।<br>
आसीनः सुखदुःखेषु समो मित्राहितेषु च ११८</p>
<p>ॐ नमो वासुदेवायेत्येतद्वा सततं वदन्।<br>
यद्वोदीरयितुं नाम समर्थस्तदुदीरयन्।<br>
ध्यायेत देवदेवस्य रूपं विष्णोर्मनोरमम् ११९</p>
<p>प्रशान्तनेत्रभ्रूवक्त्रं शङ्खचक्रगदाधरम्।<br>
श्रीवत्सवक्षसं चैव चतुर्बाहुं किरीटिनम् १२०</p>
<p>पीताम्बरधरं विष्णुं चारुकेयूरधारिणम्।<br>
चिन्तयेच्च तदा रूपं मनः कृत्वैकनिश्चयम् १२१</p>
<p>यादृशे वा मनः स्थैर्यं रूपे बध्नाति चक्रिणः।<br>
तदेव चिन्तयन्नाम वासुदेवेति कीर्तयेत् १२२</p>
<p>इत्तं जपन्स्मरन्वेत्थं स्वरूपं परमात्मनः।<br>
आ प्राणोपरमाद्वीरस्तच्चित्तस्तत्परायणः १२३</p>
<p>निर्विकल्पेन मनसा यः स्मरेत्पुरुषोत्तमम्।<br>
सर्वपातकयुक्तोऽपि पुरुषः पुरुषर्षभ।<br>
प्रयाति देवदेवेशे लयमीड्यतमेऽच्युते १२४</p>
<p>यथाग्निस्तृणजालानि दहत्यनिलसङ्गतः।<br>
तथानशनसङ्कल्पः पुंसां पापमसंशयम् १२५</p>
<p>विष्णोः संस्मरणे प्राप्य लोकमनशने मृतः।<br>
एवमत्यन्तशस्तानां कर्मणामसुरेश्वर।<br>
नास्ति सत्यात्परो धर्मो नास्त्यधर्म तथानृतात्।<br>
नास्ति विद्यासमं चक्षुस्तपो नानशनात्परम् १२६</p>
<p>नास्ति ज्ञानसमं दानं न सन्तोषसमं सुखम्।<br>
न चैवेर्ष्यासमं दुःखं तपो नानशनात्परम् १२७</p>
<p>नास्त्यरोगसमं धन्यं नास्ति गङ्गासमा सरित्।<br>
नास्ति विष्णुसमं ध्येयं तपो नानशनात्परम् १२८</p>
<p>बलिरुवाच।<br>
उत्क्रान्तिकाले भूतानां मुह्यन्ते चित्तवृत्तयः।<br>
जराव्याधिविधीनानां किमु व्याध्यादिदोषतः १२९</p>
<p>अत्यन्तवयसा वृद्ध्या व्याधिना चातिपीडितः।<br>
यदि स्थातुं न शक्नोति क्षितिस्थे दर्भसंस्तरे १३०</p>
<p>तत्किमन्योऽप्युपायोऽस्ति न वानशनकर्मणि।<br>
विफल्यं येन नाप्नोति तन्मे ब्रूहि पितामह १३१</p>
<p>प्रह्लाद उवाच।<br>
नात्र भूमिर्न च कुशाः संस्तरश्च न कारणम्।<br>
चित्तस्यालम्बनीभूतो विष्णुरेवात्र कारणम् १३२</p>
<p>भुञ्जन्नभुञ्जन्गच्छंश्च स्वपंस्तिष्ठन्नथापि वा।<br>
उत्क्रान्तिकाले गोविन्दं संस्मरंस्तन्मयो भवेत् १३३</p>
<p>किं जपैः किं भुवा कृत्यं किं कुशैर्दैत्यसत्तम।<br>
तथापि कुर्वतो यस्य हृदये न जनार्दनः १३४</p>
<p>तस्मात्प्रधानमन्त्रोक्तं वासुदेवस्य कीर्तनम्।<br>
तन्मयत्वेन दैत्येन्द्रतस्योपायश्च विस्तरः १३५</p>
<p>इत्येतत्कथितं सर्वं पृष्टोऽहं यत्त्वया बले।<br>
उत्क्रान्तिकाले स्मरणं किं भूयः कथयामि ते १३६</p>
<p>इति विष्णुधर्मेषूत्क्रान्तिस्मरणम्।</p>
<h2 id="heading-78"></h2>
<p>अथाशीतितमोऽध्यायः।<br>
बलिरुवाच।<br>
क्रियायोगस्त्वया पूर्वं ममोक्तो यः पितामह।<br>
तमहं श्रोतुमिच्छामि फलं चास्य यथातथम् १</p>
<p>देवार्चां देवतागारे तन्मयत्वेन पूजयम्।<br>
यथावच्चेतसो भूमिं करोति नियतो हि सः २</p>
<p>तपसा ब्रह्मचर्येण पुण्यस्वाध्यायसंस्तवैः।<br>
क्रियायोगः स विद्वद्भिर्योगिनां समुदाहृतः ३</p>
<p>तत्राहं श्रोतुमिच्छामि क्रियायोगस्थितो नरः।<br>
यत्फलं समवाप्नोति कारयित्वा हरेर्गृहम् ४</p>
<p>देवार्चां कारयित्वा वा यत्पुण्यं पुरुषोऽश्नुते।<br>
सम्पूजयित्वा विधिवदनुलिप्य च यत्फलम् ५</p>
<p>कानि माल्यानि शस्तानि कानि नार्हन्ति केशवे।<br>
के धूपाः कृष्णदयिताः के वर्ज्याश्च जगत्पतेः ६</p>
<p>उपहारे फलं किं स्यात्किं फलं गीतवादिते।<br>
घृतक्षीरादिना यच्च स्नापिते केशवे फलम् ७</p>
<p>यच्चोपलेपने तात फलमभ्युक्षिते च यत्।<br>
वासुदेवगृहे सर्वं तदशेषं वदस्व मे ८</p>
<p>प्रह्लाद उवाच।<br>
साधु वत्स यदेतत्त्वं वासुदेवस्य पृच्छसि।<br>
शुश्रूषणविधौ पुण्यं तदिहैकमनाः शृणु ९</p>
<p>ब्रह्मणा किल देवानामृषीणां च महात्मनाम्।<br>
शुश्रूषणफलं विष्णोः प्रोक्तं दैत्यपते पुरा १०</p>
<p>तेभ्यः सकाशान्मनुना प्राप्तं स्वारोचिषेण तु।<br>
स्वारोचिषः स्वपुत्राय दत्तवानृतचक्षुषे ११</p>
<p>ऋतचक्षुश्च भर्गवे शुक्रस्तस्मादवाप च।<br>
ममाख्यातं च शुक्रेण यथावत्सुमहात्मना १२</p>
<p>शुश्रूषवे महाभाग दैत्याचार्येण धीमता।<br>
तदेतच्छ्रूयतां तात क्रियायोगाश्रितं फलम् १३</p>
<p>ज्ञानयोगस्तु संयोगश्चित्तस्यैवात्मना तु यः।<br>
यस्तु बाह्यार्थसापेक्षः स क्रियायोग उच्यते १४</p>
<p>परमं कारणं योगो विमुक्तेर्दितिकेश्वर।<br>
क्रियायोगश्च योगस्य परमं तात साधनम् १५</p>
<p>यत्त्वेतद्भवता पृष्टं फलमन्विच्छता फलम्।<br>
देवालयादिकरणे तदिहैकमनाः शृणु १६</p>
<p>यस्तु देवालयं विष्णोर्दार्वं शैलमयं तथा।<br>
कारयेन्मृन्मयं वापि शृणु तस्य बले फलं १७</p>
<p>अहन्यहनि यज्ञेन यजतो यन्महाफलम्।<br>
प्राप्नोति तत्फलं विष्णोर्यः कारयति मन्दिरम् १८</p>
<p>कुलानां शतमागामि समतीतं तथा शतम्।<br>
कारयन्भगवद्धाम नयत्यच्युतलोकताम् १९</p>
<p>सप्तजन्मकृतं पापं स्वल्पं वा यदि वा बहु।<br>
विष्णोरालयविन्यासप्रारम्भादेव नश्यति २०</p>
<p>सप्तलोकमयो विष्णुस्तस्य यः कुरुते गृहम्।<br>
प्रतिष्ठां समवाप्नोति स नरः सप्तलौकिकीम् २१</p>
<p>प्रशस्तदेशभूभागे यः शस्तं भवनं हरेः।<br>
कारयत्यक्षयांल्लोकान्स नरः प्रतिपद्यते २२</p>
<p>इष्टकाचयविन्यासो यावन्त्यृक्षाणि तिष्ठति।<br>
तावद्वर्षसहस्राणि तत्कर्तुर्दिवि संस्थितिः २३</p>
<p>प्रतिमां लक्षणवतीं यः कारयति मानवः।<br>
केशवस्य स तल्लोकमक्षयं प्रतिपद्यते २४</p>
<p>षष्टिं वर्षसहस्राणां सहस्राणि स मोदते।<br>
स्वर्गौकसां निवासेषु प्रत्येकमरिसूदन २५</p>
<p>प्रतिष्ठाप्य हरेरर्चां सुप्रशस्ते निवेशने।<br>
पुरुषः कृतकृत्यत्वान्नैनं श्वोमरणं तपेत् २६</p>
<p>ये भविष्यन्ति येऽतीता आकल्पात्पुरुषाः कुले।<br>
तांस्तारयति संस्थाप्य देवस्य प्रतिमां हरेः २७</p>
<p>अनुशस्ताः किल पुरा यमेन यमकिङ्कराः।<br>
पाशोद्यतायुधा दैत्य प्रजासंयमने रताः २८</p>
<p>यम उवाच।<br>
विहरध्वं यथान्यायं नियोगो मेऽनुपाल्यताम्।<br>
नाज्ञाभङ्गं करिष्यन्ति भवतां जन्तवः क्वचित् २९</p>
<p>केवलं ये जगद्धातुमनन्तं समुपाश्रिताः।<br>
भवद्भिः परिहर्तव्यास्तेषां नास्त्यत्र संस्थितिः ३०</p>
<p>ये तु भागवता लोके तच्चित्तास्तत्परायणाः।<br>
पूजयन्ति सदा विष्णुं ते वस्त्याज्याः सुदूरतः ३१</p>
<p>यस्तिष्ठन्प्रस्वपन्गच्छंस्तत्तिष्ठन्स्खलिते क्षुते।<br>
सङ्कीर्तयति गोविन्दं ते वस्त्याज्याः सुदूरतः ३२</p>
<p>नित्यनैमित्तिकैर्देवं ये यजन्ति जनार्दनम्।<br>
नावलोक्य भवद्भिस्ते तत्तेजो हन्ति वो गतिम् ३३</p>
<p>ये धूपपुष्पवासोभिर्भूषणैश्चापि वल्लभैः।<br>
अर्चयन्ति न ते ग्राह्या नराः कृष्णाश्रयोद्धताः ३४</p>
<p>उपलेपनकर्तारः सम्मार्जनपराश्च ये।<br>
कृष्णालये परित्याज्यं तेषां त्रिपुरुषं कुलम् ३५</p>
<p>येन चायतनं विष्णोः कारितं तत्कुलोद्भवम्।<br>
पुंसां शतन्नावलोक्यं भवद्भिर्दुष्टचक्षुषा ३६</p>
<p>येनार्चा भगवद्भक्त्या वासुदेवस्य कारिता।<br>
नरायुतं तत्कुलजं भवतां शासनातिगम् ३७</p>
<p>भवतां भ्रमतामत्र विष्णुसंश्रयमुद्रया।<br>
विनाज्ञाभङ्गकृन्नैव भविष्यति नरः क्वचित् ३८</p>
<p>प्रह्लाद उवाच।<br>
वत्स वैवस्वतस्यैताः श्रुत्वा गाथा मरीचिना।<br>
पुरुकुत्साय कथिताः पार्थिवेन्द्राय धीमते ३९</p>
<p>एतां महाफलां योऽर्चां विष्णुः कारयते नरः।<br>
तवाख्यातं महाबाहो गृहकारयितुश्च यत् ४०</p>
<p>यज्ञा नराणां पापौघक्षालकाः सर्वकामदाः।<br>
तथैवेज्यो जगद्धातुः सर्वयज्ञमयो हरिः ४१</p>
<p>इति विष्णुधर्मेषु वैवस्वतगाथा।</p>
<h2 id="heading-79"></h2>
<p>अथैकाशीतितमोऽध्यायः।<br>
प्रह्लाद उवाच।<br>
स्थापितां प्रतिमां विष्णोः सम्यक् सम्पूज्य मानवः।<br>
यं यं प्रार्थयते कामं तं तमाप्नोत्यसंशयम् १</p>
<p>यः स्नापयति देवस्य घृतेन प्रतिमां हरेः।<br>
प्रस्थे प्रस्थे द्विजाग्र्याणां स ददाति गवां शतम् २</p>
<p>गवां शतस्य विप्राणां यद्दत्तस्य भवेत्फलम्।<br>
घृतप्रस्थेन तद्विष्णोर्लभेत्स्नानोपयोगिना ३</p>
<p>भूरिद्युम्नेन सम्प्राप्ता सप्तद्वीपा वसुन्धरा।<br>
घृताढकेन गोविन्दप्रतिमास्नापनात्किल ४</p>
<p>प्रतिमासं सिताष्टम्यां घृतेन जगतः पतिम्।<br>
स्नापयित्वा समस्तेभ्यः पापेभ्यो विप्रमुच्यते ५</p>
<p>द्वादश्यां पञ्चदश्यां च गव्येन हविषा हरेः।<br>
स्नापनं दैत्यशार्दूल महापातकनाशनम् ६</p>
<p>ज्ञानतोऽज्ञानतो वापि यत्पापं कुरुते नरः।<br>
तत्क्षालयति सन्ध्यायां घृतेन स्नापयन्हरिम् ७</p>
<p>सर्वयज्ञमयो विष्णुर्हव्यानां परमं घृतम्।<br>
तयोरशेषपापानां क्षालकः सङ्गमोऽसुर ८</p>
<p>येषु क्षीरवहा नद्यो ह्रदाः पायसकर्दमाः।<br>
तांल्लोकान्पुरुषा यान्ति क्षीरस्नानकरा हरेः ९</p>
<p>आह्लादं निर्वृतिं स्वास्थ्यमारोग्यं चारुरूपताम्।<br>
सप्त जन्मान्यवाप्नोति क्षीरस्नानकरो हरेः १०</p>
<p>दध्यादीनां विकाराणां क्षीरतः सम्भवो यथा।<br>
तथैवाशेषकामानां क्षीरस्नापनतो हरेः ११</p>
<p>यथा च विमलं ज्ञानं यथा निर्वृतिकारकम्।<br>
तथास्य निर्मलं ज्ञानं भवत्यतिफलप्रदम् १२</p>
<p>ग्रहानुकूलतां पुष्टिं प्रियत्वं चाखिले जने।<br>
करोति भगवान्विष्णुः क्षीरस्नापनतोषितः १३</p>
<p>सर्वोऽस्य स्निग्धतामेति दृष्टमात्रः प्रसीदति।<br>
घृतक्षीरेण देवेशे स्नापिते मधुसूदने १४</p>
<p>अत्राप्युदाहरन्तीमं संवादं केशवाश्रितम्।<br>
शाण्डिल्या सह कैकेय्याः सुमनायाः सुरालये १५</p>
<p>स्वर्गेऽतिशोभनां दृष्ट्वा कैकेयीं पतिना सह।<br>
ब्राह्मणी शाण्डिली नाम पर्यपृच्छत विस्मिता १६</p>
<p>शाण्डिल्युवाच।<br>
शतशः सन्ति कैकेयि देवाः स्वर्गनिवासिनः।<br>
देवपत्न्यस्तथैवैताः सिद्धाः सिद्धाङ्गनास्तथा १७</p>
<p>न तेषामीदृशो गन्धो न कान्तिर्न सुरूपता।<br>
न वाससां च शोभेयं यथा ते पतिना सह १८</p>
<p>नैवाभरणजातानि तेषां भ्राजन्ति वै तथा।<br>
यथा तव यथा पत्युस्तव स्वर्गनिवासिनः १९</p>
<p>स्वस्थता चेतसश्चेयं युवयोरतिरिच्यते।<br>
शक्राद्यानामपीसानां क्षयातिशयवर्जितः २०</p>
<p>तपःप्रभावो दानं वा कर्म वा होमसञ्ज्ञितम्।<br>
युवयोर्यन्ममाचक्ष्व तत्सर्वं वरवर्णिनि २१</p>
<p>सुमनोवाच।<br>
यज्ञैर्यज्ञेश्वरो विष्णुरावाभ्यां यत्तु तोषितः।<br>
स्वर्गप्राप्तिरियं तस्य कर्मणः फलमुत्तमम् २२</p>
<p>सुरूपतां मनःप्रीति पश्यतां चारुवेषताम्।<br>
यत्पृच्छसि महाभागे तदप्येषा वदामि ते २३</p>
<p>तीर्थोदकैस्तथा स्नानैः स्नापितोऽयं जनार्दनः।<br>
तेन कान्तिरतीत्यैतान्देवांस्त्रिभुवनेश्वरान् २४</p>
<p>मनःप्रसादः सौम्यत्वं शारीरा या च निर्वृतिः।<br>
यत्प्रियत्वं च सर्वस्य तद्घृतस्नानजं फलम् २५</p>
<p>यान्यभीष्टानि वासांसि यच्चाभीष्टं विभूषणम्।<br>
रत्नानि यान्यभीष्टानि यत्प्रियं चानुलेपनम् २६</p>
<p>ये धूपा यानि माल्यानि दयितान्यभवंस्तदा।<br>
मम भर्तुस्तथैवास्य मम राज्यं प्रशासतः २७</p>
<p>तानि सर्वाणि सर्वज्ञे सर्वकर्तरि केशवे।<br>
दत्तानि तत्समुत्थोऽयं गन्धभूषात्मको गुणः २८</p>
<p>आहारा दयिता ये च पवित्राश्च निवेदिताः।<br>
ते लोककर्त्रे क्षृणाय तृप्तिस्तद्गुणसम्भवा २९</p>
<p>स्वर्गकामेन मे भर्त्रा मया च शुभदर्शने।<br>
कृतमेतदतो नाभूदावयोर्भवसङ्क्षयः ३०</p>
<p>ये त्वकामां नराः सम्यगेतत्कुर्वन्ति शोभने।<br>
तेषां ददाति विश्वेशो भगवान्मुक्तिमच्युतः ३१</p>
<p>प्रह्लाद उवाच।<br>
एवमभ्यर्च्य गोविन्दं सर्वभूतेश्वरेश्वरम्।<br>
प्राप्नोत्यभिमतान्कामान्दैत्याह सुमना यथा ३२</p>
<p>चन्दनागरुकर्पूरकुङ्कुमोशीरपद्मकैः।<br>
अनुलिप्तो हरिर्भक्त्या वरान्भोगान्प्रयच्छति ३३</p>
<p>कालेयकं तुङ्गकं च पद्मचन्दनमेव च।<br>
नॄणां भवन्ति रोगाय दत्तानि पुरुषोत्तमे ३४</p>
<p>तस्मादेभिर्न गोविन्दः पूजनीयो महासुर।<br>
यान्यात्मनः सदेष्टानि तानि शस्तान्युपाकुरु ३५</p>
<p>तथैव शुभगन्धा ये धूपास्ते जगतः पतेः।<br>
वासुदेवस्य धर्मज्ञैर्निवेद्या दानवेश्वर ३६</p>
<p>न शल्लकीजं नाक्षौलं न शुक्तासवसम्भृतम्।<br>
दद्यात्कृष्णाय धर्मज्ञो धूपानाराधनोद्यतः ३७</p>
<p>मालती मल्लिका चैव यूथिकाथातिमुक्तका।<br>
पाटला करवीरश्च जवा पारन्तिरेव च ३८</p>
<p>कुब्जकस्तगरश्चैव कर्णिकारः कुरण्टकः।<br>
चम्पको रोतकः कुन्दो बाणो वर्वरमालिकाः ३९</p>
<p>अशोकतिलका रोध्रास्तथा चैवाटरूषकः।<br>
अमी पुष्पप्रकारास्तु शस्ताः केशवपूजने ४०</p>
<p>बिल्वपत्रं शमीपत्रं पत्रं भृङ्गारकस्य च।<br>
तमालपत्रं च बले सदैव भगवत्प्रियम् ४१</p>
<p>तुलसीकालतुलसीपत्रं भृङ्गरजस्य च।<br>
केतकीपत्रपुष्पं च सद्यस्तुष्टिकरं हरेः ४२</p>
<p>पद्मान्यम्बुसमुत्थानां रक्तनीले तथोत्पले।<br>
सितोत्पलं च कृष्णस्य दयितानि सदासुर ४३</p>
<p>नार्कं नोन्मत्तकं काञ्चित्तथैव गिरिकर्णिकाम्।<br>
न कण्टकारिकापुष्पमच्युताय निवेदयेत् ४४</p>
<p>कौटजं शाल्मलीपुष्पं शैरीषं च जनार्दने।<br>
निवेदिते भयं रोगं निःवतां च प्रयच्छति ४५</p>
<p>येषां न प्रतिषेधोऽस्ति गन्धवर्णान्वितानि च।<br>
तानि पुष्पाणि देयानि विष्णवे प्रभविष्णवे ४६</p>
<p>सुगन्धैश्च सुरामांसीकर्पूरागरुचन्दनैः।<br>
तथान्यैश्च शुभैर्द्रव्यैरर्चयेज्जगतः पतिम् ४७</p>
<p>दुकूलपटुकौशेयवार्क्षकर्पासिकादिभिः।<br>
वासोभिः पूजयेद्विष्णुं दैतेयेन्द्रात्मनः प्रियैः ४८</p>
<p>भक्ष्याणि यान्यभीष्टानि भोज्यान्यभिमतानि च।<br>
फलं च वल्लभं यत्स्यात्तत्तद्देयं जनार्दने ४९</p>
<p>सुवर्णमणिमुक्तादि यच्चान्यदतिवल्लभम्।<br>
तत्तद्देवातिदेवाय केशवाय निवेदयेत् ५०</p>
<p>आत्मानं केशवं मत्वा यद्यत्तस्यैव रोचते।<br>
तत्तदव्यक्तरूपाय केशवाय निवेदयेत् ५१</p>
<p>इति विष्णुधर्मेषु पुष्पादिविभागः।</p>
<h2 id="heading-80"></h2>
<p>अथ द्व्यशीतितमोऽध्यायः।<br>
प्रह्लाद उवाच।<br>
चक्रवर्ती महावीर्यो मान्धाता युवनाश्वजः।<br>
शशास स महाबाहुः सप्तद्वीपां वसुन्धराम् १</p>
<p>अगायन्त च या गाथा ये पुराणविदो जनाः।<br>
मान्धातरि महाबाहो यौवनाश्वे समाश्रिताः २</p>
<p>यावत्सूर्य उदेति स्म यावच्च प्रतितिष्ठति।<br>
सर्वं तद्यौवनाश्वस्य मान्धातुः क्षेत्रमुच्यते ३</p>
<p>स यौवनगतः संराट्सप्तद्वीपवतीं महीम्।<br>
शशास धर्मेण पुरा चक्रवर्ती महाबलः ४</p>
<p>नान्यायकृन्न चाशक्तो न दरिद्रोन कीकटः।<br>
तस्याभूत्पुरुषो राज्ये सम्यग्धर्मानुशासिनः ५</p>
<p>चतस्रो गतयस्तस्य यौवनाश्वस्य धीमतः।<br>
बभूवुरप्रतिहता हतारातिबलस्य वै ६</p>
<p>तस्य भक्तिरतीवाभून्निसर्गादेव भूपतेः।<br>
वासुदेवे जगद्धाम्नि सर्वकारणकारणे ७</p>
<p>तस्य र्द्धिं महिमानं च विलोक्य पृथिवीपतेः।<br>
न केवलं जनस्याभूत्तस्याप्यत्यन्तविस्मयः ८</p>
<p>स चिन्तयामास नृपः समृद्ध्या विस्मितस्तया।<br>
कथं स्यात्सम्पदेषा मे पुनरप्यन्यजन्मनि ९</p>
<p>एवं सुबहुशो राजा दैत्येन्द्रसुमहाबलः।<br>
चिन्तयन्नपि तन्मूलं न चासीन्निश्चयान्वितः १०</p>
<p>यदा न निश्चयं राजा स ययौ युवनाश्वजः।<br>
तदा पप्रच्छ धर्मज्ञान्स विप्रान्समुपागतान् ११</p>
<p>वसिष्ठप्रमुखान्वत्स विविक्तान्तःपुरस्थितः।<br>
प्रणिपत्य महाबाहुर्गृहीतासनसत्क्रियान् १२</p>
<p>यदि सानुग्रहा बुद्धिर्भवतां मयि सत्तमाः।<br>
तदहं प्रष्टुमिच्छामि किञ्चित्तद्वक्तुमर्हथ १३</p>
<p>समेत्याखिलविज्ञानं सम्यग्धौतान्तरात्मभिः।<br>
भवद्भिर्यद्यहं न स्यां विमलस्तन्महाद्भुतम् १४</p>
<p>यद्यथा तन्मया पृष्टा भवन्तो मत्प्रसाधिताः।<br>
वक्तुमर्हन्ति विद्वांसः सर्वस्यैवोपकारिणः १५</p>
<p>ब्राह्मणा ऊचुः।<br>
यस्ते मनसि सन्देहस्तं पृच्छाद्य महीपते।<br>
गदिष्यामो यथान्यायं यत्ते सांशयिकं हृदि १६</p>
<p>वयं हि नरशार्दूल भवता परितोषिताः।<br>
सम्यक् प्रजाः पालयता सप्तद्वीपे महीतले १७</p>
<p>सुतुष्टो ब्राह्मणोऽश्नीयाच्छिन्द्याद्वा धर्मसंशयम्।<br>
हितं वोपदिशेद्धर्ममहिताद्वा निवर्तयेत् १८</p>
<p>प्रह्लाद उवाच।<br>
विवक्षुमथ भूपालं भार्या तस्यैव धीमतः।<br>
प्रणामपूर्वमाहेदं विनयात्प्रणयान्वितम् १९</p>
<p>न स्त्रीणामवनीपाल वक्तुमीदृगिहेश्यते।<br>
तथापि भूपते वक्ष्ये सम्पदीदृक् सुदुर्लभा २०</p>
<p>भूयोऽपि संशयं प्रष्टुमलमीश भवानृषीन्।<br>
न त्वहं पुरुषव्याघ्र सदान्तःपुरचारिणी २१</p>
<p>स प्रसादं यदि भवान्करोति मम पार्थिव।<br>
तन्मदीयमृषीन्प्रष्टुं संशयं पार्थिवार्हसि २२</p>
<p>मन्धातोवाच।<br>
ब्रूहि सुभ्रु मतं यत्ते प्रष्टव्या यन्मया द्विजाः।<br>
भूयोऽहमात्मसन्देहं प्रक्ष्याम्येतान्द्विजोत्तमान् २३</p>
<p>पत्न्युवाच।<br>
श्रूयन्ते पृथिवीपाल नृप ये च पुरातनाः।<br>
तेषां न सम्पद्भूपाल यथा तव किलाभवत् २४</p>
<p>तदीदृक्सम्पदां धाम त्वमशेषक्षितीश्वरः।<br>
येन कर्मविपाकेन तद्वदन्तु महर्षयः २५</p>
<p>अहं च भवतो भार्या सर्वसीमन्तिनी भुवि।<br>
विधिना केन तपसा नियुक्ता भवतो गृहे।<br>
अतीव कर्मणा येन तद्विज्ञाने कुतूहलम् २६</p>
<p>तारतम्यतयेशित्वमन्येष्वपि हि विद्यते।<br>
निरस्तातिशयत्वेन नूनं नाल्पेन कर्मणा २७</p>
<p>तदन्यजन्मचरितं नरनाथ निजं भवान्।<br>
मुनीन्पृच्छतु या चाहं यन्मया च पुरा कृतम् २८</p>
<p>प्रह्लाद उवाच।<br>
स तथोक्तस्तया राजा पत्न्या विस्मितमानसः।<br>
मुनीनां पुरतो भार्यां प्रशंसन्वाक्यमब्रवीत् २९</p>
<p>मान्धातोवाच।<br>
साधु देवि मतं यन्मे त्वया तदिदमीरितम्।<br>
सत्यं मुनिवचः पुंसामर्धं वै गृहिणी यथा ३०</p>
<p>ममाप्येतदभिप्रेतमिमान्प्रष्टुं महामुनीन्।<br>
यत्त्वयाभिहितं भद्रेमत्स्वभावानुयातया ३१</p>
<p>सोऽहमेतन्महाभागे प्रक्ष्याम्येतान्महामुनीन्।<br>
नैषामविदितं किञ्चित्त्रिषु लोकेषु विद्यते ३२</p>
<p>प्रह्लाद उवाच।<br>
एवमुक्त्वा प्रियां भार्यां प्रणिपत्य च तानृषीन्।<br>
यथावदेतदखिलं पप्रच्छासुरसत्तम ३३</p>
<p>राजोवाच।<br>
भगवन्तो ममाशेषं प्रसादाहृतचेतसः।<br>
कथयन्तु यथावृत्तं यन्मया सुकृतं कृतम् ३४</p>
<p>कोऽहमासं पुरा विप्राः किं च कर्म मया कृतम्।<br>
किं वानया सुचार्वङ्ग्या मम पत्न्या कृतं द्विजाः ३५</p>
<p>येनावयोरियं स्फीतिर्मर्त्यलोके सुदुर्लभा।<br>
चत्वारश्चाप्रतिहता गतयो मम गच्छतः ३६</p>
<p>अशेषा भूभृतो वश्याः कोशस्यान्तो न विद्यते।<br>
बलं चैवाप्रतिहतं शरीरारोग्यमुत्तमम् ३७</p>
<p>अतिभाति च मे कान्त्या भार्येयमखिलं जगत्।<br>
ममापि वपुषस्तेजो न कश्चित्सहते द्विजाः ३८</p>
<p>सोऽहमिच्छामि विज्ञातुं तथैवेयमनिन्दिता।<br>
निजानुष्ठानमखिलं यस्याशेषमिदं फलम् ३९</p>
<p>प्रह्लाद उवाच।<br>
इति प्रष्टा नरेन्द्रेण समस्तास्ते तपोधनाः।<br>
वसिष्ठं चोदयामासुः कथ्यतामिति भूभृतः ४०</p>
<p>चोदितः सोऽपि धर्मज्ञैर्मैत्रावरुणिरात्मवान्।<br>
योगमास्थाय सुचिरं यथावद्यतमानसः।<br>
ज्ञातवान्नृपतेस्तस्य पूर्वदेहविचेष्टितम् ४१</p>
<p>स तमाह मुनिर्भूपं विदितार्थो महासुर।<br>
मान्धातारं महाबुद्धिं सपत्नीकमिदं वचः ४२</p>
<p>वसिष्ठ उवाच।<br>
शृणु भूपाल सकलं यस्येदं कर्मणः फलम्।<br>
तव राज्यादिकं सुभ्रूर्येयं चासीन्महीपते ४३</p>
<p>त्वमासीः शूद्रजातीयः परहिंसापरायणः।<br>
वाक्क्रूरो दण्डपारुष्यो निःस्नेहः सर्वजन्तुषु ४४</p>
<p>तथेयं भवतो भार्या पूर्वमप्यायतेक्षणा।<br>
द्वेष्या बभूव तच्चित्ता तव शुश्रूषणे रता ४५</p>
<p>पतिव्रता महाभागा भर्त्स्यमानाप्यनिष्ठुरा।<br>
त्वद्वाक्यादनु सर्वेषु वीरकर्मसु चोद्यता ४६</p>
<p>नैष्ठुर्यादसहायस्य त्यज्यमानस्य बन्धुभिः।<br>
क्षयं जगाम योऽर्थोऽभूत्सञ्चितः प्रपितामहैः ४७</p>
<p>तस्मिन्क्षीणे कृषिपरस्त्वमासीः पृथिवीपते।<br>
सापि कर्मविपाकेन कृषिर्विफलतां गता ४८</p>
<p>ततो निःस्वं परिक्षीणं परेषां भृत्यतां गतम्।<br>
तत्याज साध्वी वेयं त्वां त्यज्यमानापि पार्थिव ४९</p>
<p>अनया च समं साध्व्या विष्णोरावसथे त्वया।<br>
कृतं शुश्रूषणं वीर परिव्राड्ब्रह्मचारिणाम् ५०</p>
<p>भग्नेहः सर्वकामेभ्यस्तन्मयस्त्वं तदर्पणः।<br>
अनन्यगतिरेकस्थस्तस्मिन्नायतने हरेः ५१</p>
<p>तद्वृत्तिलिप्सुः शुश्रूषां जनरञ्जनहेतुकः।<br>
कृतवान्योगिनां वीर कृष्णस्य जगतः पतेः ५२</p>
<p>वासुदेवाजिरे नित्यं कृतं सम्मार्जनं त्वया।<br>
तथैवाभ्युक्षणं वीर नित्यं चैवानुलेपनम्।<br>
पत्न्यानया च धर्मज्ञ यष्मच्चित्तानुवृत्तया ५३</p>
<p>अहन्यहनि तत्कर्म युवयोर्नृप कुर्वतोः।<br>
तत्र चैतन्मयत्वेन पापहानिरजायत ५४</p>
<p>विष्णोः कार्यं मया कार्यं योगिशुश्रूषणं तथा।<br>
न प्रभातं प्रभातं तु चिन्तेयमभवन्निशि ५५</p>
<p>एवमायतनं रम्यमित्येवं च सुखावहम्।<br>
स्थैर्यं न चैवमेतत्स्यादित्यासीत्ते मनः सदा ५६</p>
<p>योगिनां सुखदं त्वेवं कर्मैवं नैवमित्यपि।<br>
तव चित्तमभूत्तत्र योगिकर्मण्यहर्निशम् ५७</p>
<p>एवं तन्मनसस्तत्र कृतोद्योगस्य पार्थिव।<br>
भृत्यावसायिनः सम्यग्यथोक्ताधिककारिणः ५८</p>
<p>स्मरतः पुण्डरीकाक्षं कार्येणातिदृढात्मनः।<br>
निःशेषमुपशान्तं तत्पापं योगिनिषेवणात् ५९</p>
<p>ततोऽधिकं पुरस्तस्मादादरादनुलेपनम्।<br>
सम्मार्जनं च बहुशः सपत्निकेन ते कृतम् ६०</p>
<p>तत्रागतश्च सौवीरः पुरुजिन्नाम भूपतिः।<br>
महासैन्यपरीवारः प्रभूतगजवाहनः ६१</p>
<p>सर्वसम्पदुपेतं तं सर्वाभरणभूषितम्।<br>
वृतं भार्यासहस्रेण दृष्ट्वा स्रक्चन्दनोज्ज्वलम्।<br>
स्पृहा कृता त्वया तत्र चारुमौलिनि पार्थिवे ६२</p>
<p>सर्वकामप्रदं कर्म देवदेवस्य कुर्वता।<br>
तेनैतदखिलं राज्यमशेषद्वीपवत्तव ६३</p>
<p>तेजश्चैवाधिकं यत्ते तथैतच्छृणु पार्थिव।<br>
योगप्रभावोपलब्धं कथयाम्यखिलं तव ६४</p>
<p>तत्रैवावसथे दीपः प्रशान्तः स्नेहसङ्क्षयात्।<br>
निजभोजनतैलेन पुनः प्रज्वालितस्त्वया ६५</p>
<p>अनया चोत्तरीयान्तचीरवर्त्युपवृंहितः।<br>
तव पत्न्या स जज्वाल कान्तिरस्यास्ततोऽधिका ६६</p>
<p>तवाप्यखिलभूपालमनःक्षोभकरं ततः।<br>
तेजो नरेन्द्रनस्याच्च किमाराध्य जनार्दनम् ६७</p>
<p>एवं नरेन्द्रशूद्रत्वाद्विष्णुकर्मपरायणः।<br>
तन्मयत्वेन सम्प्राप्तो महिमानमनुत्तमम् ६८</p>
<p>किं पुनर्यो नरो भक्त्या विष्णुशुश्रूषणादृतः।<br>
करोति सततं पूजां निष्कामो नान्यमानसः ६९</p>
<p>स त्वमृद्धिमिमां लब्ध्वा सर्वलोकेश्वरेश्वरम्।<br>
पूजयाच्युतमीशेशं तमाराध्य न सीदति ७०</p>
<p>पुष्पैर्धूपैस्तथा गन्धैर्दीपवस्त्रानुलेपनैः।<br>
आराधयाच्युतं तद्वद्वेश्मसम्मार्जनादिभिः ७१</p>
<p>यद्यदिष्टतमं किञ्चिद्यद्यदत्यन्तदुर्लभम्।<br>
तत्तद्दात्त्वा जगद्धात्रे वैकुण्ठाय न सीदति ७२</p>
<p>सुगन्धागरुकर्पूरचन्दनाक्षोदकुङ्कुमैः।<br>
वासोभिर्विविधैर्धूपैः पुष्पस्रक्चामरैर्ध्वजैः ७३</p>
<p>अन्नोपहारैर्विविधैर्घृतक्षीराभिषेचनैः।<br>
गीतवादितनृत्याद्यैस्तोषयस्वाच्युतं नृप ७४</p>
<p>पुण्यरात्रिषु गोविन्दं नृत्यगीतरवोज्ज्वलैः।<br>
भूप जागरणैर्भक्त्या तोषयाच्युतमव्ययम् ७५</p>
<p>एवं सन्तोष्यते भक्त्या भगवान्भवभङ्गकृत्।<br>
भूप भागवतैर्भूतभव्यकृत्केशवो नरैः ७६</p>
<p>येषां न वित्तं तैर्भक्त्या मार्जनाद्युपलेपनैः।<br>
तोषितो भगवान्विष्णुर्ददात्यभिमतं फलम् ७७</p>
<p>देवकर्मासमर्थाणां प्राणिनां स्मृतिसंस्तवैः।<br>
तोषितोऽभिमतान्कामान्प्रयच्छति जनार्दनः ७८</p>
<p>नैष वित्तैर्न रत्नौघैः पुष्पधूपानुलेपनैः।<br>
सद्भावेनैव गोविन्दस्तोषमायाति संस्मृतः ७९</p>
<p>त्वयैकाग्रमनस्केन गृहसम्मार्जनादिकम्।<br>
कृत्वाल्पमीदृशं प्राप्तं राज्यमत्यन्तदुर्लभम् ८०</p>
<p>प्राप्तोपकरणो यस्त्वमेकाग्रमतिरच्युतम्।<br>
तोषयिष्यसि नेन्द्रोऽपि भविता तेन ते समः ८१</p>
<p>तस्मात्त्वमनया देव्या सहात्यन्तविनीतया।<br>
केशवाराधने यत्नं कुरु धर्मभृतां वर ८२</p>
<p>ततः प्राप्स्यसि भक्त्यैव यत्तपोभिः सुदुर्लभम् ८३</p>
<p>इति विष्णुधर्मेषु मान्धाताराज्यप्राप्तिहेतुः।</p>
<h2 id="heading-81"></h2>
<p>अथ त्र्! यशीतितमोऽध्यायः।<br>
प्रह्लाद उवाच।<br>
एतन्मुनेर्वसिष्ठस्य निशाम्य वचनं नृपः।<br>
भार्यासहायः स तदा सम्प्रहृष्टतनूरुहः १</p>
<p>कृतकार्यमिवात्मानं मन्यमानोऽसुरोत्तम।<br>
उवाच प्रणतो भूत्वा मान्धाता वारुणिं वचः २</p>
<p>मान्धातोवाच।<br>
यथामरत्वं सम्प्राप्य यथा वा ब्रह्म शाश्वतम्।<br>
परं निर्वाणमाप्नोति तथाहं वचसा तव ३</p>
<p>कृतकृत्यः सुखी चास्मि निर्वृतिं परमां गतः।<br>
अज्ञानतमसाछन्ने यत्प्रदीपस्त्वयैधितः ४</p>
<p>अहमेषा च तन्वङ्गी विभूतिभ्रंसभीरुकौ।<br>
आढ्यावापादितौ ब्रह्मन्निहाद्य वचसा तव ५</p>
<p>सम्पदां कथितं बीजमावयोर्भवता मुने।<br>
तदुप्तावुद्यतावावां विजानीहि द्विजोत्तम ६</p>
<p>न रत्नैर्न च वित्तौघैर्न च पुष्पानुलेपनैः।<br>
आराध्यते जगन्नाथो भावशून्यैर्जनार्दनः ७</p>
<p>बाह्यार्थनिरपेक्षैश्च मनसैव मनोगतिः।<br>
निःस्वैराराध्यते देवो विष्णुः सर्वेश्वरेश्वरः ८</p>
<p>सर्वमेतन्मया ज्ञातं यत्त्वमात्थ महामुने।<br>
यत्त्वां पृच्छामि तन्मे त्वं प्रसादसुमुखो वद ९</p>
<p>कानि व्रतानि यैर्देवो नरैः स्त्रीभिश्च केशवः।<br>
तोषमाराधितोऽभ्येति कैश्च दानैर्महामुने १०</p>
<p>रहस्यानि च देवस्य प्रीतये यानि चक्रिणः।<br>
तायशेषाणि मे ब्रूहि कृष्णाराधनकाङ्क्षिणः ११</p>
<p>वसिष्ठ उवाच।<br>
शृणु भूपाल यैर्विष्णुर्नरैराराध्यते व्रतैः।<br>
नारीभिश्चातिघोरेऽस्मिन्पतिताभिर्भवार्णवे १२</p>
<p>समभ्यर्च्य जगन्नाथं वासुदेवं समाधिना।<br>
एकमश्नाति यो भक्तं द्वितीयं ब्राह्मणात्मकम्।<br>
करोति केशवप्रीत्यै कार्त्तिकं मासमात्मवान् १३</p>
<p>पूर्वे वयसि यत्तेन ज्ञानतोऽज्ञानतोऽपि वा।<br>
पापमाचरितं तस्मान्मुच्यते नात्र संशयः १४</p>
<p>अनेनैव विधानेन मार्गशीर्षेऽपि माधवम्।<br>
समभ्यर्च्यैकभक्तं वै वर्णिभ्यो यः प्रयच्छति।<br>
भगवत्प्रीणनार्थाय फलं तस्य शृणुष्व मे १५</p>
<p>मध्ये वयसि यत्पापं योषिता पुरुषेण वा।<br>
कृतं तस्माच्च तेनोक्तो विमोक्षः परमात्मना १६</p>
<p>तथा चैवैकभक्तं वै वर्णाग्रेभ्यः प्रयच्छति।<br>
पुण्डरीकाक्षमभ्यर्च्य पौषमासे महीपते १७</p>
<p>तत्प्रीणनाय यत्पापं वार्द्धिके तेन वै कृतम्।<br>
स तस्मान्मुच्यते राजन्पुमान्योषिदथापि वा १८</p>
<p>त्रैमासिकव्रतमिदं यः करोति नरेश्वर।<br>
स विष्णुप्रीणनात्पापैर्लघुभिर्विप्रमुच्यते १९</p>
<p>द्वितीये वत्सरे राजन्मुच्यते चोपपातकैः।<br>
तद्वत्तृतीयेऽपि कृतं महापातकनाशनम् २०</p>
<p>व्रतमेतन्नरैः स्त्रीभिस्त्रिभिर्मासैरनुष्ठितम्।<br>
त्रिभिः संवत्सरैरेव प्रददाति फलं नृणाम् २१</p>
<p>त्रिभिर्मासैस्त्रिरवस्थास्त्रिविधात्पातकान्नृप।<br>
त्रीणि नामानि देवस्य मोचयन्ति त्रिवार्षिकैः २२</p>
<p>यतस्ततो व्रतमिदं त्रिक्रमं समुदाहृतम्।<br>
सर्वपापप्रशमनं केशवाराधनं परम् २३</p>
<p>इति विष्णुधर्मेषु त्रिविक्रमव्रतम्।</p>
<h2 id="heading-82"></h2>
<p>अथ चतुरशीतितमोऽध्याहः।<br>
वसिष्ठ उवाच।<br>
शृणुष्व च महीपाल व्रतं विष्णुपदत्रयम्।<br>
सर्वपापप्रशमनं यज्जगाद पुरा हरिः १</p>
<p>प्राचेतसाय दक्षाय दक्षश्चाह विवस्वते।<br>
विवस्वानलसिध्राय अलसिध्रोऽसिताय च २</p>
<p>असितेन समाख्यातमल्पायासं महाफलम्।<br>
तदिदं श्रूयतां सम्यग्व्रतं विष्णुपदत्रयम् ३</p>
<p>दक्षः प्रजापतिः पूर्वं विष्णुमाराध्य पृष्टवान्।<br>
बहुशस्तु विपन्नायां सृष्टावरिनिसूदन ४</p>
<p>दक्ष उवाच।<br>
भगवन्सर्वकऋत्वं ममादिष्टं स्वयम्भुवा।<br>
ब्रह्मणा देवदेवेश तवादेशेन केशव ५</p>
<p>विपन्ना च जगन्नाथ मम सृष्टिः कृता कृता।<br>
पूर्वकर्मविपाकेन व्याकुलश्चास्मि चेतसा ६</p>
<p>यथा च देव मुच्येय अस्मात्संसारसङ्कटात्।<br>
विषयासङ्गविषमात्तन्ममाज्ञापयाच्युत ७</p>
<p>वसिष्ठ उवाच।<br>
इत्येवमुक्तो दक्षेण देवदेवो जनार्दनः।<br>
आचष्ट दुःखक्षयदं व्रतं विष्णुपदत्रयम् ८</p>
<p>सर्वारम्भविनिष्पत्तिकारकं पापनाशनम्।<br>
संसारोच्छेदकं धीरैराचीर्णं स्थिरबुद्धिभिः ९</p>
<p>तदहं तव राजेन्द्रव्रतानामुत्तमोत्तमम्।<br>
कथयामि समाचष्ट यथा पूर्वं ममासितः १०</p>
<p>आषाढे मासि पूर्वासु तथाषाढासु पार्थिव।<br>
समभ्यर्च्य जगन्नाथमच्युतं नियतः शुचिः ११</p>
<p>पुष्पैर्हृद्यैस्तथा धूपैर्गन्धैः सागरुचन्दनैः।<br>
यथाविभवतश्चान्यैरन्नैर्वासोभिरेव च १२</p>
<p>क्षीरस्नेहस्थितं तद्वत्पैष्टं विष्णुपदद्वयम्।<br>
समभ्यर्च्य यथान्यायं केशवस्याग्रतो न्यसेत् १३</p>
<p>यवांश्च दद्याद्विप्राय भूगतिः प्रीयतामिति।<br>
नक्तं भुञ्जीत राजेन्द्रहविष्यान्नं सुसंस्कृतम् १४</p>
<p>तथोत्तरास्वाषाढासु श्रावणे मासि मानवः।<br>
तथैवाभ्यर्च्य गोविन्दं तद्वद्विष्णुपदद्वयम् १५</p>
<p>विप्राय च यवान्दद्यात्प्रीणयित्वा च भूगतिम्।<br>
नक्तं भूञ्जीत राजेन्द्रनरो योषिदथापि वा १६</p>
<p>प्राप्ते भाद्रपदे मासि पूर्वभद्रपदासु च।<br>
तथैवाभ्यर्च्य गोविन्दं तद्वद्विष्णुपदद्वयम् १७</p>
<p>विप्राय च यवान्दत्त्वा प्रीणयित्वा भुवोगतिम्।<br>
भुञ्जीत गोरसप्रायं नरो योषिदथापि वा १८</p>
<p>तद्वदाश्वयुजे दानं तद्वद्गोविन्दपूजनम्।<br>
पदद्वयस्य पूजां च प्रीणनं च भुवोगतेः १९</p>
<p>नक्तं भुञ्जीत गोरसं मौनमास्थितः।<br>
स्त्री वा राजेन्द्रपूर्वासु तथा भद्रपदासु वै २०</p>
<p>फाल्गुने फल्गुनी पूर्वा भवती ह यदा नृप।<br>
त्रिविक्रमं तदा देवं पूर्वोक्तविधिनार्चयेत् २१</p>
<p>पदद्वयं च देवस्य सम्यगभ्यर्च्य पार्थिव।<br>
हिरण्यं दक्षिणां दत्त्वा स्वर्गतिः प्रीयतामिति २२</p>
<p>नक्तं भुञ्जीत राजेन्द्रवह्निपाकविवर्जितम्।<br>
एष एवोत्तरायोगे चैत्रे मासे विधिः स्मृतः २३</p>
<p>एतज्जगाद गोविन्दः पुरा दक्षाय पृच्छते।<br>
सर्वपापहरं पुण्यं व्रतं विष्णुपदत्रयम् २४</p>
<p>यथोक्तमेतद्यो भक्तो करोति नृपसत्तम।<br>
सर्वकामानवाप्नोति केशवस्य वचो यथा २५</p>
<p>अपुत्रो लभते पुत्रमपतिर्लभते पतिम्।<br>
समागमं प्रोषितैश्च तथा प्राप्नोति बान्धवैः २६</p>
<p>द्रव्यमैश्वर्यमारोग्यं सौभाग्यं चारुरूपताम्।<br>
प्राप्नुवन्त्यखिलानेतान्पूजयित्वा पदत्रयम् २७</p>
<p>यान्यान्कामान्नरः स्त्री वा हृदयेनाभिवाञ्छन्ति।<br>
तांस्तांश्चाप्नोति निष्कामो विष्णुलोकं च गच्छति २८</p>
<p>पूर्वं कृत्वापि पापानि नरः स्त्री वा नराधिप।<br>
पदत्रयव्रतं चीर्त्वा मुच्यते सर्वकिल्बिषैः २९</p>
<p>इति विष्णुधर्मेषु विष्णुपदत्रयम्।</p>
<h2 id="heading-83"></h2>
<p>अथ पञ्चाशीतितमोऽध्यायः।<br>
राजोवाच।<br>
विष्णोराराधनार्थाय यानि दानानि सत्तम।<br>
देयानि तान्यशेषाणि ममाचक्ष्व द्विजोत्तम १</p>
<p>येन चैव विधानेन दानं पुंसः सुखावहम्।<br>
प्रीणनाय च कृष्णस्य तन्ममाख्याहि विस्तरात् २</p>
<p>वसिष्ठ उवाच।<br>
कृतोपवासः सम्प्राश्य पञ्चगव्यं नरेश्वर।<br>
घृतक्षीराभिषेकं च कृत्वा विष्णोः समाहितः ३</p>
<p>समभ्यर्च्य च गोविन्दं पुष्पादिभिररिन्दम।<br>
उदङ्मुखीमर्चयित्वा तथा गृष्टिं पयस्विनीम् ४</p>
<p>सपुत्रां वस्त्रसंवीतां सितयज्ञोपवीतिनीम्।<br>
स्वर्णशृङ्गीं शुभाकारां हिरण्योपरिसंस्थिताम् ५</p>
<p>हिरण्यंवाचयित्वाग्रे ब्राह्मणायोपपादयेत्।<br>
इमां त्वं प्रतिगृह्णीष्व गोविन्दः प्रीयतामिति ६</p>
<p>सम्यगुच्चार्य तं विप्रं गोविन्दं नृप कल्पयेत्।<br>
अनुव्रजेच्च गच्छन्तं पदान्यष्टौ नराधिप ७</p>
<p>अनेन विधिना धेनुं यो विप्राय प्रयच्छति।<br>
गोविन्दप्रीणनाद्राजन्विष्णुलोकं च गच्छति ८</p>
<p>सप्तावरांस्तथा पूर्वान्सप्तात्मानं च मानवः।<br>
सप्तजन्मकृतात्पापान्मोचयत्यवनीपते ९</p>
<p>पदे पदे च यज्ञस्य गोसवस्य स मानवः।<br>
फलमाप्नोति राजेन्द्रदक्षायैवं जगौ हरिः १०</p>
<p>सर्वकामसमृद्धस्य सर्वकालेषु पार्थिव।<br>
भवत्यघौघापहरा यावदिन्द्राश्चतुर्दश ११</p>
<p>सर्वेषामेव पापानां कृतानामविजानता।<br>
प्रायश्चित्तमिदं शस्तमनुतापोपवृंहितम् १२</p>
<p>इक्ष्वाकुनैषा राजेन्द्रपूर्वं दत्ता महात्मना।<br>
ततः स लोकानमलान्प्राप्तवानवनीपतिः १३</p>
<p>तथैवान्यैर्महीपालैर्द्विजवैश्यादिभिस्तथा।<br>
लोकाः कामदुघाः प्राप्ता दत्त्वेदृग्विधिना नृप १४</p>
<p>इति विष्णुधर्मेषु गोप्रदानविधिः।</p>
<h2 id="heading-84"></h2>
<p>अथ षडशीतितमोऽध्यायः।<br>
वसिष्ठ उवाच।<br>
तिलधेनुं प्रवक्ष्यामि केशवप्रीणनाय या।<br>
दत्ता भवति यश्चास्या नरेन्द्रविधिरुत्तमः १</p>
<p>फलमाप्नोति राजेन्द्रतद्वद्वा विधिवत्तदा।<br>
यां दत्त्वा ब्रह्महा गोघ्नः पितृघ्नो गुरुतल्पगः।<br>
आगारदाही गरदः सर्वपापरतोऽपि वा २</p>
<p>महापातकयुक्तो यो युक्तो यश्चोपपातकैः।<br>
स मुच्यतेऽखिलैः पापैर्विष्णुलोकं स गच्छति ३</p>
<p>स्वनुलिप्ते महीपृष्टे वस्त्राजिनसमावृते।<br>
धेनुं तिलमयीं कृत्वा सर्वरत्नैः समन्विताम् ४</p>
<p>सुवर्णशृङ्गीं रौप्यखुरां गन्धघ्राणवतीं शुभाम्।<br>
मृष्टान्नजिह्वां कुर्वीत गुडास्यां सूत्रकम्बलाम् ५</p>
<p>इक्षुपादां ताम्रपृष्ठां कुर्यान्मुक्ताफलेक्षणाम्।<br>
प्रशस्तपत्रश्रवणां फलदन्तवतीं शुभाम् ६</p>
<p>स्रग्दामपुच्छां कुर्वीत नवनीतस्तनान्विताम्।<br>
फलैर्मनोहरैर्भक्षैर्मणिमुक्ताफलान्विताम्।<br>
तिलद्रोणेन कुर्वीत आढकेन तु वत्सकम् ७</p>
<p>शुभवस्त्रयुगच्छन्नां चारुच्छत्त्रसमन्विताम्।<br>
ईदृक्संस्थानसम्पन्नां कृत्वा श्राद्धसमन्वितः।<br>
कांस्योपदोहनां दद्यात्केशवः प्रीयतामिति ८</p>
<p>सम्यगुच्चार्य विधिना दत्त्वैतेन नराधिप।<br>
सर्वपापविनिर्मुक्तः पितरं सपितामहम् ९</p>
<p>प्रपितामहं तथा पूर्वं पुरुषाणां चतुष्टयम्।<br>
आत्मानं तनयं पौत्रं तदधस्तु चतुष्टयम्।<br>
तारयत्यवनीपाल तिलधेनुप्रदो नरः १०</p>
<p>यश्च गृह्णाति विधिवत्तस्याप्येवंविधान्कुलान्।<br>
चतुर्दश तथा चैव ददतश्चानुमोदकाः ११</p>
<p>दीयमानां प्रपश्यन्ति तिलधेनुं च ये नराः।<br>
तेऽप्यशेषाघनिर्मुक्ताः प्रयान्ति परमां गतिम् १२</p>
<p>प्रशान्ताय सुशीलाय तथामत्सरिणे बुधः।<br>
तिलधेनुं नरो दद्याद्वेदस्नाताय धर्मिणे १३</p>
<p>त्रिरात्रं यस्तिलाहारस्तिलधेनुं प्रयच्छति।<br>
दत्त्वैकरात्रं च पुनस्तिलानत्ति नरेश्वर १४</p>
<p>दातुर्विशुद्धपापस्य तस्य पुण्यवतो नृप।<br>
चान्द्रायणादभ्यधिकं शस्तं तत्तिलभक्षणम् १५</p>
<p>इति विष्णुधर्मेषु तिलधेनुविधिः।</p>
<h2 id="heading-85"></h2>
<p>अथ सप्ताशीतितमोऽध्यायः।<br>
वसिष्ठ उवाच।<br>
तिलाभावे तथा दद्याद्घृतधेनुं यतव्रतः।<br>
कल्पयित्वा यथान्यायं तिलधेन्वा यतव्रतः।<br>
येन भूप विधानेन तदिहैकमनाः शृणु १</p>
<p>वासुदेवं जगन्नाथं पुरुषेशमजं विधुम्।<br>
सर्वपापनिहन्तारं घृतक्षीराभिषेचनात्।<br>
सम्पूज्य पूर्ववत्पुष्पगन्धधूपादिभिर्नरः २</p>
<p>अहोरात्रोषितो भूत्वा तत्परः प्रयतः शुचिः।<br>
परमेशमथो नाम्ना अभिष्टूय घृतार्चिषा ३</p>
<p>गव्यस्य सर्पिषः कुम्भं पुष्पमाल्यादिभूषितम्।<br>
कांस्योपधानसंयुक्तं सितवस्त्रयुगेन च।<br>
हिरण्यगर्भसहितं मणिविद्रुममुक्तिकैः ४</p>
<p>इक्षुयष्टिमयान्पादान्खुरान्रौप्यमयांस्तथा।<br>
सौवर्णे चाक्षिणी कुर्याच्छृङ्गे चागरुकाष्ठजे ५</p>
<p>सप्तधान्यमये पार्श्वे पत्त्रोर्णानि च कम्बलम्।<br>
कुर्यात्तुरुष्ककर्पूरौ घ्राणं फलमयान्स्तनान् ६</p>
<p>मणिरत्नसुवर्णानां सम्यक्कल्पनया कृताम्।<br>
तद्वच्छर्करया जिह्वां गुडक्षीरमयं मुखम्।<br>
क्षौमसूत्रेण लाङ्गूलं रोमाणि सितसर्षपैः।<br>
ताम्रपात्रमयं पृष्ठं कुर्याच्छ्रद्धासमन्वितः ७</p>
<p>ईदृक्स्वरूपां सङ्कल्प्य घृतधेनुं नराधिप।<br>
तद्वत्कल्पनया धेन्वा घृतवत्सं प्रकल्पयेत् ८</p>
<p>तं च विप्रं महाभाग मनसैव घृतार्चिषम्।<br>
कल्पयित्वा ततस्तस्मै प्रयतः प्रतिपादयेत् ९</p>
<p>एतां ममोपकाराय घृह्णीष्व त्वं द्विजोत्तम।<br>
प्रीयतां मम देवेशो घृताऋचिः पुरुषोत्तमः।<br>
इत्युदाहृत्य विप्राय दद्याद्धेनुं नरोत्तम १०</p>
<p>मणिमुक्तासुवर्णानां सम्यक्कल्पनया कृताम्।<br>
दत्त्वैकरात्रं स्थित्वा च घृताहारो नराधिप।<br>
मुच्यते सर्वपापेभ्यस्तथा दानफलं शृणु ११</p>
<p>घृतक्षीरवहा नद्यो यत्र पायसकर्दमाः।<br>
तेषु लोकेषु लोकेश स पुण्येषूपजायते १२</p>
<p>पितुरूर्ध्वेन ये सप्त पुरुषाः सप्त येऽप्यधः।<br>
तांस्तेषु नृप लोकेषु स नयत्यस्तकल्मषः १३</p>
<p>सकामानामियं व्युष्टिः कथिता नृपसत्तम।<br>
विष्णुलोकं नरा यान्ति निष्कामा घृतधेनुदाः १४</p>
<p>घृतमग्निर्घृतं सोमस्तन्मयाः सर्वदेवताः।<br>
घृतं प्रयच्छता दत्ता भवन्त्यखिलदेवताः १५</p>
<p>इति विष्णुधर्मेषु घृतधेनुकल्पः।</p>
<h2 id="heading-86"></h2>
<p>अथाष्टाशीतितमोऽध्यायः।<br>
वसिष्ठ उवाच।<br>
जलधेनुं प्रवक्ष्यामि प्रीयते दत्तया यया।<br>
देवदेवो हृषीकेशः सर्वेशः सर्वभावनः १</p>
<p>जलकुम्भं नरव्याघ्र सुवर्णरजतान्वितम्।<br>
रत्नगर्भमशेषैस्तु ग्राम्यैर्धान्यैः समन्वितम् २</p>
<p>सितवस्त्रयुगच्छन्नं दूर्वापल्लवशोभितम्।<br>
कुष्ठं मांसीमुशीरं च वालकामलकैर्युतम् ३</p>
<p>प्रियङ्गुपात्रसहितं सितयज्ञोपवीतिनम्।<br>
सच्छत्त्रं सौपानत्कं दर्भविस्तरसंस्थितम् ४</p>
<p>चतुर्भिः संवृतं भूप तिलपात्रैश्चतुर्दिशम्।<br>
स्थगितं दधिपात्रेण घृतक्षौद्रवता मुखे ५</p>
<p>उपोषितः समभ्यर्च्य वासुदेवं जनेश्वरम्।<br>
पुष्पधूपोपहारैस्तु यथाविभवमादृतः ६</p>
<p>सङ्कल्प्य जलधेनुं च कुम्भं समभिपूज्य च।<br>
पूजयेद्वत्सकं तद्वत्कृतं जलमयं बुधः ७</p>
<p>एवं सम्पूज्य गोविन्दं जलधेनुं सवत्सकाम्।<br>
सितवस्त्रधरः शान्तो वीतरागो विमत्सरः ८</p>
<p>दद्याद्विप्राय राजेन्द्रप्रीत्यर्थं जलशायिनः।<br>
जलशायी जगद्योनिः प्रीयतां मम केशवः ९</p>
<p>इति चोच्चार्य भूनाथ विप्राय प्रतिपाद्यताम्।<br>
अपक्वान्नाशिना स्थेयमहोरात्रमतःपरम् १०</p>
<p>अनेन विधिना दत्त्वा जलधेनुं जनाधिप।<br>
सर्वाह्लादानवाप्नोति ये दिव्या ये च मानुषाः ११</p>
<p>शरीरारोग्यमाबाधाप्रशमः सार्वकामिकः।<br>
नृणां भवति दत्तायां जलधेन्वां न संशयः १२</p>
<p>अत्रापि श्रूयते भूप पुद्गलेन महात्मना।<br>
जातिस्मरेण यद्गीतमिहाभ्येत्य पुरा किल १३</p>
<p>स पुद्गलः पुरा विप्रो यमलोकगतो मुनिः।<br>
ददर्श यातना घोराः पापकर्मकृतां किल १४</p>
<p>दीप्ताग्नितीक्ष्णशस्त्रोत्थाः क्वाथतैलगतास्तथा।<br>
उष्णक्षारनदीपाता भैरवाः पुरुषर्षभ १५</p>
<p>व्रणाः क्षारनिपातोग्राः कुम्भीपाकमहाभयाः।<br>
ता दृष्ट्वा यातना विप्रश्चकार परमां कृपाम् १६</p>
<p>आह्लादं ते तदा जग्मुः पापास्तदनुकम्पिताः।<br>
तं दृष्ट्वा नारकाः केचित्केचित्तदवलोकिनः १७</p>
<p>तदा स्वस्थं विलोक्यैव मुनिर्नारकमण्डलम्।<br>
धर्मराजं स पप्रच्छ तेषां प्रशमकारणम् १८</p>
<p>तस्मै चाचष्ट राजेन्द्रतदा वैवस्वतो यमः।<br>
आह्लादहेतुं विप्राय पृच्छते पृथिवीपते १९</p>
<p>यम उवाच।<br>
तवानुभावादेतेषां नारकाणां द्विजोत्तम्।<br>
सम्प्रवृत्तोऽयमाह्लादः कारणं यच्छृणुष्व तत् २०</p>
<p>त्वयाभ्यर्च्य जगन्नाथं सर्वेशं जलशायिनम्।<br>
जलधेनुः पुरा दत्ता विधिवन्मुनिपुङ्गव २१</p>
<p>अस्मात्तु जन्मनोऽतीते तृतीये द्विज जन्मनि।<br>
तस्य दानस्य ते व्युष्टिरियमाह्लाददायिनी २२</p>
<p>येन त्वं तपसा युक्तो मानवानामगोचरम्।<br>
सम्प्राप्तोऽसि महाप्रज्ञ सर्वशास्त्रविशारद २३</p>
<p>ये त्वां पश्यन्ति शृण्वन्ति ये च ध्यायन्ति पापिनः।<br>
शृणोषि यांस्त्वं विप्रेन्द्रयांश्च ध्यायसि पश्यसि २४</p>
<p>निर्वृतिः परमा तेषां सर्वाह्लादप्रदायिनी।<br>
सद्यो भवति मात्र त्वं द्विजेन्द्रकुरु विस्मयम् २५</p>
<p>आह्लादहेतुजननं नास्ति विप्रेन्द्रतादृशम्।<br>
जलधेनुर्यथा नॄणां जन्मान्येकोनसप्ततिः २६</p>
<p>न दाघो न क्लमो नार्तिर्न मोहो विप्र जायते।<br>
अपि जन्मसहस्रेषु जलधेनुप्रदायिनाम् २७</p>
<p>एकजन्मकृतं वाञ्छा त्रिजन्मोत्थं समाहृता।<br>
सप्तजन्मकृतं पापं हन्ति दत्ताम्बुगौर्नृणाम् २८</p>
<p>स त्वं गच्छ गृहीत्वार्घमस्मत्तो द्विजसत्तम।<br>
येषां समाश्रयः कृष्णो न नियम्या हि ते मया २९</p>
<p>कृष्णः सम्पूजितो यैस्तु ये कृष्णार्थमुपोषिताः।<br>
यैश्च नित्यं स्मृतः कृष्णो न ते मद्विषयोपगाः ३०</p>
<p>नमः कृष्णाच्युतानन्त वासुदेवेत्युदीरितम्।<br>
यैर्भावभावितैर्विप्र न ते मद्विषयोपगाः ३१</p>
<p>दानं ददद्भिर्यैरुक्तमच्युतः प्रीयतामिति।<br>
श्रद्धापुरःसरैर्विप्र न ते मद्विषयोपगाः ३२</p>
<p>उत्तिष्ठद्भिः स्वपद्भिश्च व्रजद्भिश्च जनार्दनः।<br>
यैः संस्मृतो द्विजश्रेष्ठ न ते मद्विषयोपगाः ३३</p>
<p>क्षुतस्खलितभीत्यादावसहद्भिश्च वेदनाम्।<br>
कृष्णेत्युदीरितं यैश्च न ते मद्विषयोपगाः ३४</p>
<p>सर्वाबाधासु ये कृष्णं स्मरन्त्युच्चारयन्ति च।<br>
तद्भावभाविता विप्र न ते मद्विषयोपगाः ३५</p>
<p>स एव धाता सर्वस्य तन्नियोगकरा वयम्।<br>
जनसंयमनोद्युक्ताः सोऽस्मत्संयमनो हरिः ३६</p>
<p>वसिष्ठ उवाच।<br>
इत्थं निशाम्य वचनं यमस्य वदतो मुनिम्।<br>
ऊचुस्ते नारकाः सर्वे वह्निशस्त्रास्त्रभीरवः ३७</p>
<p>नारका ऊचुः।<br>
नमः कृष्णाय हरये विष्णवे जिष्णवे नमः।<br>
हृषीकेशाय देवाय जगद्धात्रेऽच्युताय च ३८</p>
<p>नमः पङ्कजनेत्राय नमः पङ्कजनाभये।<br>
जनार्दनाय श्रीशाय श्रीपते पीतवाससे ३९</p>
<p>गोविन्दाय नमो नित्यं नमश्चोदधिशायिने।<br>
नमः करालवक्त्राय नृसिंहायातिनादिने ४०</p>
<p>शार्ङ्गिणे सितखड्गाय शङ्खचक्रगदाधृते।<br>
नमो वामनरूपाय क्रान्तलोकत्रयाय च ४१</p>
<p>वराहरूपाय तथा नमो यज्ञाङ्गधारिणे।<br>
व्याप्ताशेषदिगन्ताय शान्ताय परमात्मने ४२</p>
<p>वासुदेव नमस्तुभ्यं नमः कैटभसूदन।<br>
केशवाय नमो व्यापिन्नमस्तेऽस्तु महीधर ४३</p>
<p>वसिष्ठ उवाच।<br>
नमोऽस्तु वासुदेवायेत्येवमुच्चारिते ततः।<br>
शस्त्राणि कुण्ठतां जग्मुरनलश्चाप्यशीशमत् ४४</p>
<p>अभज्यन्त च यन्त्राणि समुत्पेतुरयोमुखाः।<br>
संशुष्काः क्षारसरितः पतितः कूटशाल्मलिः ४५</p>
<p>प्रकाशतामसीतत्त्वं नरकश्चागतस्तु सः।<br>
विवान्बभञ्ज पवनोऽप्यसिपत्रवनं ततः ४६</p>
<p>निरुत्साहा जडधियो बभूवुर्यमकिङ्कराः।<br>
आसन्गन्धाम्बुवाहिन्यः पूयशोणितनिम्नगाः ४७</p>
<p>ववौ सुगन्धी पवनो मनःप्रीतिकरस्ततः।<br>
वेणुवीणास्वनयुतान्गीतशब्दांश्च शुश्रुवुः ४८</p>
<p>तं तादृशमथालक्ष्य नृप वैवस्वतो यमः।<br>
नरकस्य विपर्यासं सङ्क्षुद्धहृदयस्ततः ४९</p>
<p>ददर्श नारकान्सद्यो दिव्यस्रगनुलेपनान्।<br>
जाज्वल्यमानांस्तेजोभिरमलाम्बरवाससः ५०</p>
<p>नमो नमोऽस्तु कृष्णाय गोविन्दायाव्ययात्मने।<br>
वासुदेवाय देवाय विष्णवे प्रभविष्णवे ५१</p>
<p>इत्येवं वादिनस्तत्र प्रजासंयमनो यमः।<br>
क्षीणपापचयांस्तांस्तु पाद्यार्घ्यादिभिरर्चयन् ५२</p>
<p>पूजयित्वा च तानाह स कृष्णाय कृताञ्जलिः।<br>
समाहितमना भूत्वा धर्मराजो नरेश्वर ५३</p>
<p>विष्णोर्देवातिदेवस्य जगद्धातुः प्रजापतेः।<br>
प्रणामं येऽपि कुर्वन्ति तेषामपि नमो नमः ५४</p>
<p>सर्वस्य सर्वसंस्थस्य सर्वाधारस्य योगिनः।<br>
ये विष्णोः प्रणतास्तेभ्यो नमः सद्यः पुनः पुनः ५५</p>
<p>तस्य यज्ञवराहस्य विष्णोरमिततेजसः।<br>
प्रणामं येऽपि कुर्वन्ति तेषामपि नमो नमः ५६</p>
<p>वसिष्ठ उवाच।<br>
एवं ते संस्तुतास्तेन धर्मराजेन नारकाः।<br>
विमानानि समारूढा नृत्तगान्धर्ववन्ति वै ५७</p>
<p>पुद्गलोऽपि महाबुद्धिर्दृष्ट्वैतदखिलं नृप।<br>
जातिस्मरोऽभवद्भूप कण्वगोत्रे महामुनिः ५८</p>
<p>संस्मृत्य यमवाक्यानि विष्णोर्माहात्म्यमेव च।<br>
जलधेन्वाश्च माहात्म्यं संस्मृत्यैतदगायत ५९</p>
<p>अहो दुरुत्तरा विष्णोर्मायेयमतिगह्वरी।<br>
यया मोहितचित्तस्तं न वेत्ति परमेश्वरम् ६०</p>
<p>जीवो वाञ्छति कीटत्वं यूकामत्कुणयोनितः।<br>
तस्माच्च शलभादीनां योनिं तस्माच्च पक्षिणाम् ६१</p>
<p>ततश्च पशुतां प्राप्य नरत्वमभिवाञ्छति।<br>
विमुक्तिहेतुकी धन्या नरयोनिः कृतात्मनाम् ६२</p>
<p>न प्राप्नुवन्ति संसारे विभ्रान्तमनसो गतिम्।<br>
जीवा मानुष्यतामन्ये जन्मनामयुतैरपि ६३</p>
<p>विष्णुमायापरीतास्ते प्राप्यापि न तरन्ति ये।<br>
तदीदृग्दुर्लभं प्राप्य मुक्तिद्वारमचेतसः।<br>
पतन्ति भूयः संसारे विष्णुमायाविमोहिताः ६४</p>
<p>दुस्तरापि तु साध्यासौ माया कृष्णस्य मोहनी।<br>
छिद्यते यामनोन्यस्ते मुधैव हि जनार्दने ६५</p>
<p>असन्त्यज्य च गार्हस्थ्यमतप्त्वैव तथा तपः।<br>
छिन्दन्ति वैष्णवीं मायां केशवार्पितमानसाः ६६</p>
<p>अविरोधेन विषयां भुञ्जन्विष्णुव्यपाश्रयः।<br>
कृत्वा मनस्तरत्येतां विष्णोर्मायां सुदुस्तराम् ६७</p>
<p>ईदृग्बहुफलां भक्तिं सर्वधातरि केशवे।<br>
मायया तस्य देवस्य न कुर्वन्ति विमोहिताः ६८</p>
<p>मुधैवोक्तं मुधायातं मुधा तद्विधिचेष्टितम्।<br>
मुधैव जन्म तन्नष्टं यत्र नाराधितो हरिः ६९</p>
<p>आराधितो हि यः पुंसामैहिकामुष्मिकं फलम्।<br>
ददाति भगवान्देवः कस्तं न प्रतिपूजयेत् ७०</p>
<p>संवत्सरास्तथा मासा विफला दिवसाश्च ते।<br>
नराणां विषयान्धानां येषु नाराधितो हरिः ७१</p>
<p>यो न वित्तर्द्धिविभवैर्न वसोभिर्न भूषणैः।<br>
तुष्यते हृदयेनैव कस्तमीशं न पूजयेत् ७२</p>
<p>जलधेन्वाश्च माहात्म्यं निशाम्यापीदृशं नराः।<br>
तां न यच्छन्ति ये तेषां विवेकः कुत्र तिष्ठति ७३</p>
<p>कर्मभूमौ हि मानुष्यं जन्मनामयुतैरपि।<br>
स्वर्गापवर्गफलदं कदाचित्प्राप्यते नरैः ७४</p>
<p>सम्प्राप्य तन्न यैर्विष्णुस्तोषितो नाम्बुधेनुका।<br>
दत्ता च सम्यक् ते मुष्टा जन्मनि सुबहूनि भोः ७५</p>
<p>ऊर्ध्वबाहुर्विरौम्येष दृष्टलोकद्वयोऽस्मि भोः।<br>
आराधयत गोविन्दं जलधेनुं प्रयच्छत ७६</p>
<p>दुःसहो नारको वह्निरविषह्याश्च यातनाः।<br>
ज्ञानं ममैतदालम्ब्य कृष्णे भवत सुस्थिराः ७७</p>
<p>अदेशिके देशिकोऽहमत्र मार्गे मयोदितम्।<br>
विमृष्य सत्यमित्येतन्मनः कृष्णे निवेश्यताम् ७८</p>
<p>प्रातः कृष्णेति देवेति गोविन्देति च जल्पताम्।<br>
मध्याह्ने चापराह्ने च योऽवसादः स उच्यताम् ७९</p>
<p>अनेकविषयालम्बि यच्चित्तं तज्जनार्दने।<br>
कुरुध्वमालम्बनवत्संस्मृतः पुण्यदो हि सः ८०</p>
<p>मुधैव जिह्वा कृष्णेति केशवेति च वक्ष्यति।<br>
मुधा च चित्तं तद्गामि यदि स्यात्किमतोऽधिकम् ८१</p>
<p>मयोक्तमेतद्बहुशो विनष्टे तु शरीरके।<br>
मनुष्यत्वं विना विष्णुर्दुर्लभो वो भविष्यति ८२</p>
<p>वसिष्ठ उवाच।<br>
एताः पुद्गलगाथास्ते यमवाक्यं तवोदितम्।<br>
जलधेन्वाश्च माहात्म्यं विष्णुसम्पूजनस्य च ८३</p>
<p>व्रतानि सोपवासानि सर्वकामप्रदानि ते।<br>
व्रतमन्यन्महाभाग सर्वकामप्रदं शृणु ८४</p>
<p>इति विष्णुधर्मेषु पुद्गलगाथाः।</p>
<h2 id="heading-87"></h2>
<p>अथैकोननवतितमोऽध्यायः।<br>
वसिष्ठ उवाच।<br>
भविष्यं चापरं भूप ममैतच्छ्रोतुमर्हसि।<br>
यत्प्रक्ष्यति महीपालः परिक्षित्स्वपुरोहितम् १</p>
<p>परीक्षितः पुरोधास्तु द्विजो गौरमुखो नृप।<br>
भविष्यति शमीकस्य शिष्यः परमसम्मतः २</p>
<p>स च राजा जगद्धातुर्देवदेवस्य शार्ङ्गिनः।<br>
सदैवाराधने यत्नं भक्तियुक्तः करिष्यति ३</p>
<p>पुरोधसं गौरमुखं प्रणिपत्य स पार्थिवः।<br>
प्रक्ष्यत्याराधनार्थाय देवदेवस्य चक्रिणः ४</p>
<p>भगवन्भवभीतोऽहमभवाय ततो भवान्।<br>
आराधयितुमिच्छामि सर्वेच्छापूरकं हरिं ५</p>
<p>सङ्कुरुष्व महाभाग प्रसादं मम सुव्रत।<br>
कृष्णाराधनकामस्य मनसो देशिको भव ६</p>
<p>आराधनेन येनेशो जगतामीश्वरेश्वरः।<br>
विष्णुराराध्यते पुम्भिः संसाराब्धिपरिक्षतैः ७</p>
<p>तन्ममोपदिश ब्रह्मन्प्रसादप्रवणं मनः।<br>
कृत्वा सदैवार्तिमतां शरण्यं शरणं गुरुः ८</p>
<p>एवं स तेन भूपाल भूपालेन र्षिपुङ्गवः।<br>
केशवाराधनार्थाय सम्यक् पृष्टः प्रवक्ष्यति ९</p>
<p>नमस्कृत्य जगद्धात्रे देवदेवाय शार्ङ्गिने।<br>
परमेशसुरेशाय हृषीकेशाय वेधसे १०</p>
<p>वरार्थिनाममोघाय परस्मै हरिमेधसे।<br>
सर्वकल्याणभूताय शङ्खचक्रगदाधृते ११</p>
<p>वरासिचर्मावितते क्रूरशान्तात्ममूर्तये।<br>
यद्यद्भूतोपकाराय तत्तद्रूपविकारिणे १२</p>
<p>परमाण्वन्तपर्यन्तसहस्रांशाणुमूर्तये।<br>
जठरान्तायुताशान्तस्थितब्रह्माण्डधारिणे १३</p>
<p>श्वेतादिदीर्घह्रस्वादिकठिनादिविकल्पना।<br>
योगिचिन्त्ये जगद्धाम्नि यत्र नास्त्यखिलात्मनि १४</p>
<p>तमजं शाश्वतं नित्यं परिणामविवर्जितम्।<br>
योगिभिश्चिन्त्यते मूर्तिर्यत्र तत्राखिलात्मनि १५</p>
<p>तत्र तत्रात्मनो नित्यं परिणामविवर्जितम्।<br>
प्रणम्य जगतामीशमनन्तं परतः परम् १६</p>
<p>परं पराणां स्रष्टारं पुराणं पुरुषं प्रभुम्।<br>
वरं वरेण्यं वरदं स्थूलसूक्ष्मस्वरूपिणम् १७</p>
<p>अशेषजगतां मूलमनादिनिधनस्थितिम्।<br>
परापरस्वरूपस्थमविकारस्वरूपिणम् १८</p>
<p>यस्योपचारतः स्वर्गं स्वरूपं व्यतिरिच्यते।<br>
ज्ञानज्ञेयस्य मुनिभिर्ज्ञानविद्भिर्महात्मभिः १९</p>
<p>तस्मै पार्थिवमुख्याय रघुवर्यमहात्मने।<br>
श्रूयतां स मुनिश्रेष्ठो यद्वक्ष्यति परीक्षिते २०</p>
<p>गौरमुख उवाच।<br>
देवकी नाम राजेन्द्रदेवकस्याभवत्सुता।<br>
अनपत्या तपस्तेपे पुत्रार्थं किल भामिनी २१</p>
<p>भार्या सा वसुदेवस्य सत्यधर्मपरायणा।<br>
न चातुष्यत गोविन्दस्ततस्तामाह भार्गवः २२</p>
<p>भार्गव उवाच।<br>
किमर्थं तप्यते भद्रेतपः परमदुश्चरम्।<br>
कोऽर्थस्तवाभिलषितो गन्तुं कुत्र तवेप्सितम् २३</p>
<p>देवक्युवाच।<br>
अपुत्राहं द्विजश्रेष्ठ पत्युर्मे नास्ति सन्ततिः।<br>
साहमाराध्य गोविन्दं पुत्रमिच्छामि शोभनम् २४</p>
<p>तपस्तावत्करिष्यामि परमेण समाधिना।<br>
यावदाराधितो विष्णुर्दास्यत्यभिमतं मम २५</p>
<p>भार्गव उवाच।<br>
गोविन्दाराधने यत्नो यदि ते कुलनन्दिनि।<br>
तदिदं व्रतमास्थाय तोषयाशु जनार्दनम् २६</p>
<p>प्रथमे कार्त्तिकस्याह्नि सम्प्राप्ते देवकात्मजे।<br>
पञ्चगव्यजलस्नातः पञ्चगव्यकृताशनः २७</p>
<p>बाणपुष्पैः समभ्यर्च्य वासुदेवमजं विभुम्।<br>
दत्त्वा च चन्दनं धूपं परमान्नं निवेदयेत्।<br>
घृतेन वाचयेद्विप्रं गृह्णीयाच्च ततो व्रतम् २८</p>
<p>अद्यप्रभृत्यहं मासं विरतः प्राणिनां वधात्।<br>
असत्यवचनात्स्तैन्यान्मधुमांसादिभक्षणात् २९</p>
<p>स्वपन्विबुध्यन्गच्छंश्च स्मरिष्याम्यहमच्युतम्।<br>
परापवादपैशून्यं परपीडाकरं तथा ३०</p>
<p>सच्छास्त्रदेवतायज्विनिन्दामन्यस्य वा भुवि।<br>
न वक्ष्यामि जगत्यस्मिन्पश्यन्सर्वगत हरिम् ३१</p>
<p>इत्यन्यच्चापि शक्नोति यन्निर्वोढुं यशस्विनि।<br>
कुर्वीत नियमं तस्य त्यागो धर्माय यस्य च ३२</p>
<p>कृत्वैवं पुरतो विष्णोर्निवृत्तिं पापतः शुभे।<br>
नैवेद्यं स्वयमश्नीयान्मौनी नित्यमुदङ्मुखः ३३</p>
<p>मार्गशीर्षे तथा मासि जातिपुष्पैर्जनार्दनम्।<br>
समभ्यर्च्य शुभे धूपं चन्दनं सन्निवेद्य च ३४</p>
<p>परमान्नं च देवाय विप्राय च पुनर्घृतम्।<br>
दत्त्वा तथैव गृह्णीयान्नियमं चास्य रोचते ३५</p>
<p>तथैव नक्तं भुञ्जीत नैवेद्यं कुलनन्दिनि।<br>
सर्वेष्वेव तु मासेषु पञ्चगव्यादिकं समम् ३६</p>
<p>पुष्पधूपोपहारेषु विशेषो दक्षिणासु च।<br>
स्नानप्राशनयोः साम्यं तथा वै नक्तभोजने ३७</p>
<p>अर्चयेत्प्रतिमासं च यैः पुष्पैस्तानि मे शृणु।<br>
ये च धूपाः प्रदातव्या नैवेद्यान्नं च यद्यदा ३८</p>
<p>बाणस्य जातिकुसुमैस्तथैव च कुरुण्ठकैः।<br>
कुन्दातिमुक्तकै रक्तकरवीरैश्च देवकि ३९</p>
<p>श्वेतैस्ततो मालिकया तथा मल्लिकया ततः।<br>
दधिपिण्ड्याथ केतक्या पद्मरक्तोत्पलेन च।<br>
क्रमेणाभ्यर्चितो विष्णुर्ददाति मनसेप्सितम् ४०</p>
<p>कार्त्तिके मार्गशीर्षे च धूपः पौषे च चन्दनम्।<br>
माघफाल्गुनचैत्रेषु दद्याद्विष्णोस्तथागरुम् ४१</p>
<p>वैशाखादिषु मासेषु त्रिषु देवकि भक्तितः।<br>
कर्पूरं देवदेवाय गुग्गुलं श्रावणादिषु ४२</p>
<p>कार्त्तिकादिषु मासेषु परमान्नं शुभे त्रिषु।<br>
कासारं माघपूर्वेषु यवान्नं च ततस्त्रिषु ४३</p>
<p>घृतं तिलाञ्जलघटान्हिरण्यमथवाजिनम्।<br>
प्रतिमासं तथा दद्याद्ब्राह्मणाय शुभव्रते ४४</p>
<p>यथोक्तं नियमानां च ग्रहणं प्रतिमासिकम्।<br>
कुर्वञ्जगत्पतिर्विष्णुः प्रीयतामिति मानवः ४५</p>
<p>योषिदप्यमलप्रज्ञे व्रतमेतद्यथाविधि।<br>
करोति या सा सकलानवाप्नोति मनोरथान् ४६</p>
<p>व्रतेनाराधितो विष्णुरनेन जगतः पतिः।<br>
ददात्यभिमतान्कामानल्पकालेन भामिनि ४७</p>
<p>धन्यं यशस्यमायुष्यं सौभाग्यारोग्यदं तथा।<br>
व्रतमेतत्प्रियतमं व्रतेभ्योऽव्यक्तजन्मनः ४८</p>
<p>व्रतेनानेन शुद्धानामब्देनैकेन केशवः।<br>
सुखदृश्यो न सन्देहो दीपेनैवाग्रतः स्थितः ४९</p>
<p>कायवाङ्मनसो शुद्धिं करोत्येतन्महाव्रतम्।<br>
शुद्धानां चामलो देवो दृश्य एव जनार्दनः ५०</p>
<p>तस्मिन्नेकाग्रचित्तानां प्राणिनां वरवर्णिनि।<br>
विप्रा एव प्रयत्नेन मुक्तिभाजो विभूतयः ५१</p>
<p>यथा कल्पतरुं प्राप्य यद्यदिच्छति चेतसा।<br>
तत्तत्फलमवाप्नोति तथा सम्प्राप्य तं विभुम् ५२</p>
<p>शुद्धिव्रतमिदं तस्मान्महापातकनाशनम्।<br>
आराधनाय कृष्णस्य कुरु देवकि पावनम् ५३</p>
<p>तस्मिंश्चीर्णे हृषीकेशस्तुभ्यं दास्यति दर्शनम्।<br>
दृष्टे चाभिमतं यत्ते तदशेषं भविष्यति ५४</p>
<p>इति विष्णुधर्मेषु शुद्धिव्रतम्।</p>
<h2 id="heading-88"></h2>
<p>अथ नवतितमोऽध्यायः।<br>
गौरमुख उवाच।<br>
देवकी भार्गवस्यैतच्छ्रुत्वा वाक्यं नराधिप।<br>
शुद्धिकामा चचाराथ सर्वकामप्रदं व्रतम् १</p>
<p>व्रतेनाराधितस्तेन तदा देव्या जनार्दनः।<br>
ददौ दर्शनमीशेशः शङ्खचक्रगदाधरः २</p>
<p>दृष्टे तस्मिन्नशेषेशे जगद्धातरि केशवे।<br>
कृत्वा प्रणाममाहेदं भक्तिनम्राथ देवकी ३</p>
<p>जगतामीश्वरेशेश ज्ञान ज्ञेय भवाव्यय।<br>
समस्तदेवतादेव वासुदेव नमोऽस्तु ते ४</p>
<p>प्रधानपुंसोरजयोर्यः कारणमकारणम्।<br>
अविशेष्यमजं रूपं तव तस्मै नमोऽस्तु ते ५</p>
<p>त्वं प्रधानं पुमांश्चैव कारणाकारणात्मकः।<br>
सदसच्चाखिलं देव केनोक्तेन तव स्तवः ६</p>
<p>प्रसीद देव देवानामरिशातन वामन।<br>
लोभाभिभूता यदहं वरयामि प्रयच्छ तत् ७</p>
<p>देवदेव उवाच।<br>
अदितिस्त्वं महाभागे भुवं प्राप्ता सुरारणि।<br>
भर्ता च ते कश्यपोऽयं देयस्तव वरो मया ८</p>
<p>देवक्युवाच।<br>
अपुत्रास्मि न मे भर्तुरस्ति केशव सन्ततिः।<br>
प्रसीद देहि मे पुत्रमरिदुर्धारपौरुषम् ९</p>
<p>देवदेव उवाच।<br>
भविष्यत्यचिराद्देवि मदंशेन सुतस्तव।<br>
हन्तव्या दानवास्तेन सद्धर्मपरिपन्थिनः १०</p>
<p>देवक्युवाच।<br>
त्वामहं जगद्धातारमुदारोरुपराक्रमम्।<br>
धारयिष्यामि गर्भेण कथमच्युत शंस मे ११</p>
<p>देवदेव उवाच।<br>
तवोदरेऽवतारं वै पुरापि बलिबन्धने।<br>
कुर्वता विधृताः सप्त लोकास्त्वं चात्ममायया १२</p>
<p>तथा साम्प्रतमप्येतांल्लोकान्सस्थाणुजङ्गमान्।<br>
धारयिष्याम्यथात्मानं त्वां च देवकि लीलया १३</p>
<p>गौरमुख उवाच।<br>
इत्येवमुक्त्वा तां देवीं देवकीं भगवान्प्रभुः।<br>
तिरोबभूव गोविन्दो भूर्भुवःप्रभवो विभुः १४</p>
<p>अवाप च ततो गर्भं देवकी वसुदेवतः।<br>
अजायत च विश्वेशः स्वेनाङ्गेन जनार्दनः १५</p>
<p>नीलोत्पलदलश्यामं ताम्रायतविलोचनम्।<br>
चतुर्बाहुमुदाराङ्गं श्रीवत्साङ्कितवक्षसम् १६</p>
<p>तं जातं देवकी देवं निधानं सर्वतेजसाम्।<br>
प्रणिपत्याभितुष्टाव सम्प्रस्तुतपयोधरा १७</p>
<p>अबालो बालरूपेण येनेश त्वमिहास्थितः।<br>
त्वद्रूपं प्रणिपत्याहं यद्ब्रवीमि निबोध तत् १८</p>
<p>नमस्ते सर्वभूतेश नमस्ते मधुसूदन।<br>
नमस्ते पुण्डरीकाक्ष नमस्तेऽस्तु जनार्दन १९</p>
<p>नमस्ते शार्ङ्गचक्रासिगदापरिघपाणये।<br>
उपेन्द्रायाप्रमेयाय हृषीकेशाय वै नमः २०</p>
<p>नमोऽस्तु तेऽणुरूपाय बृहद्रूपाय वै नमः।<br>
अशेषभूतरूपाय तथारूपाय ते नमः २१</p>
<p>अनिर्देश्यविशेषाय तुभ्यं सर्वात्मने नमः।<br>
सर्वेश्वराय सर्वाय सर्वभूताय ते नमः २२</p>
<p>नमोऽस्तु ते वासुदेव नमोऽस्तु कमलेक्षण।<br>
अशेषभूतरूपाय तथाभूताय ते नमः।<br>
नमोऽस्तु तेऽश्वरूपाय तथारूपाय ते नमः।<br>
अनिर्देश्यविशेषाय तुभ्यं सर्वात्मने नमः।<br>
नमोऽस्तु ते वासुदेव नमस्ते पुष्करेक्षण।<br>
नमोऽस्तु ते सदाचिन्त्य योगिचिन्त्य जगत्पते २३</p>
<p>विष्णो नमोऽस्तु ते कृष्ण नमस्ते पुरुषोत्तम।<br>
नमो नारायण हरे नमस्तेऽस्तु सदाच्युत २४</p>
<p>नमो नमस्ते गोविन्द नमस्ते गरुडध्वज।<br>
श्रीश श्रीवत्स योगीश श्रीकान्तेश नमोऽस्तु ते २५</p>
<p>नीलोत्पलदलश्याम दंष्ट्रोद्धृतवसुन्धर।<br>
हिरण्याक्षरिपो देव नमस्ते यज्ञसूकर २६</p>
<p>नृसिंह जय विश्वात्मन्दैत्योरःस्थलदारक।<br>
नमो नमस्तेऽस्तु सदा विक्षेपध्वस्ततारक २७</p>
<p>मायावामनरूपाय तुभ्यं देव नमो नमः।<br>
त्रिविक्रम नमस्तुभ्यं त्रैलोक्यक्रान्ति दुर्जय २८</p>
<p>ऋग्यजुःसामभूताय वेदाहरणकर्मणे।<br>
प्रणवोद्गीतवचसे महाश्वशिरसे नमः २९</p>
<p>निःक्षत्रियोर्वीकरण विकरालपराक्रम।<br>
जामदग्न्य नमस्तुभ्यं कार्तवीर्यासुतस्कर ३०</p>
<p>पौलस्त्यकुलनाशाय साहुमार्गविचारिणे।<br>
नलसेतुकृते तुभ्यं नमो राघवरूपिणे ३१</p>
<p>साम्प्रतं मत्प्रसन्नाय सम्भूताय ममोदरे।<br>
स्वमायाबालरूपाय नमः कृष्णाय वै हरे ३२</p>
<p>यावन्ति तव रूपाणि यावत्यश्च विभूतयः।<br>
नमामि कृष्ण सर्वेभ्यस्तेभ्यस्ताभ्यश्च सर्वदा ३३</p>
<p>स्वरूपचेष्टितं यत्ते यद्देवत्वे विचेष्टितम्।<br>
यच्च तिर्यङ्मनुष्यत्वे चेष्टितं तन्नमाम्यहम् ३४</p>
<p>परमेश परेशेश तिर्यगीश नरेश्वर।<br>
सर्वेश्वरेश्वरेशेश नमस्ते पुरुषोत्तम ३५</p>
<p>गौरमुख उवाच।<br>
एवं स्तुतस्तया देव्या देवक्या मधुसूदनः।<br>
बालरूपी जगादैवं वसुदेवस्य शृण्वतः ३६</p>
<p>सम्यगाराधितेनोक्तं यत्प्रसन्नेन वै शुभे।<br>
तत्कृतं सकलं भूयो यद्वृणोषि ददामि तत् ३७</p>
<p>अवतारे तथैवास्मिन्वर्षाणामधिकं शतम्।<br>
स्थास्यामि नरतां प्राप्तो दुष्टदैत्यनिबर्हणः ३८</p>
<p>तत्त्वं वरय भद्रंते वरं यन्मनसेच्छसि।<br>
दास्याम्यहमसन्दिग्धं यद्यपि स्यात्सुदुर्लभम् ३९</p>
<p>देवक्युवाच।<br>
यदि देव प्रसन्नस्त्वं प्रददासि ममेप्सितम्।<br>
वृणोमि तदहं नित्यं तव केशव दर्शनम् ४०</p>
<p>तवेदृग्रूपमालोक्य हार्दप्रस्रुतलोचना।<br>
नालं वियोगं संसोढुं तवाहं मधुसूदन ४१</p>
<p>देवदेव उवाच।<br>
दाक्षायणी त्वमदितिः सम्भूता वसुधातले।<br>
नित्यमेव जगद्धात्रि प्रसादं ते करोम्यहम् ४२</p>
<p>षष्ठे षष्ठे तदा पक्षे दिनेऽस्मिन्नेव भामिनि।<br>
त्वं मां द्रक्ष्यस्यसन्दिग्धं प्रसादस्ते कृतो मया ४३</p>
<p>अनेनैव महाभागे बालरूपेण संवृतः।<br>
तव दर्शनमेष्यामि यत्र ते स्नेहवन्मनः ४४</p>
<p>तस्मिन्काले च लोकास्त्वां पूजयिष्यन्ति देवकि।<br>
मां च पुष्पादिभिर्देवि तवोत्सङ्गव्यवस्थितम् ४५</p>
<p>सम्पूजितोऽहं लोकानां तस्मिन्काले सुतोषितः।<br>
प्रदास्यामि जगद्धात्रि यथाभिलषितं वरम् ४६</p>
<p>अपुत्राणां वरान्पुत्रानधनानां तथा धनम्।<br>
शुभान्दारानदाराणां सरोगाणामरोगताम् ४७</p>
<p>सुगतिं गतिकामानां विद्यां विद्यार्थिनामपि।<br>
प्रदास्यसि महाभागे मत्प्रसादोपवृंहिता ४८</p>
<p>प्रसादिता हि मर्त्यानां यत्त्वं दास्यसि शोभने।<br>
तत्तेषां मत्प्रसादेन भविष्यति न दुर्लभम् ४९</p>
<p>त्वामभ्यर्च्योपचारेण स्नापयित्वा घृतेन माम्।<br>
सर्वकामानवाप्स्यन्ति काले षट्पक्षसञ्ज्ञिते ५०</p>
<p>त्वदङ्कस्थं च मां बालं संस्मरिष्यन्ति भक्तितः।<br>
प्रतिमासं च ते पूजामष्टम्यां यः करिष्यति।<br>
मम चैवाखिलान्कामान्सम्प्राप्नोत्यपकल्मषः ५१</p>
<p>गौरमुख उवाच।<br>
एवं पूर्वं हृषीकेशो देवक्याः प्रददौ वरम्।<br>
तस्मात्कृष्णाष्टमी पुंसामशेषाघौघहारिणी ५२</p>
<p>तस्यां हि पूजितः कृष्णो देवकी च समाधिना।<br>
पापापनोदं कुरुते ददाति च मनोरथान् ५३</p>
<p>तदेष पुष्टिकामानां नॄणां पुण्यार्थिनामपि।<br>
उपवासो महीपाल शस्तः केशवतोषदः ५४</p>
<p>इति विष्णुधर्मेषु देवकीव्रतम्।</p>
<h2 id="heading-89"></h2>
<p>अथैकनवतितमोऽध्यायः।<br>
वसिष्ठ उवाच।<br>
श्रावणे शुक्लपक्षे तु द्वादश्यां प्रीयते नृप।<br>
गोप्रदानेन गोविन्दो यत्पूर्वं कथितं तव १</p>
<p>पौषशुक्ले तु तद्वच्च द्वादश्यां घृतधेनुकाम्।<br>
घृतार्चिः प्रीणनायालं प्रदद्यात्फलदायिनीम् २</p>
<p>तथैव माघद्वादश्यां प्रदत्ता तिलगौर्नृप।<br>
केशवं प्रीणयत्याशु सर्वकामान्प्रयच्छति ३</p>
<p>ज्यैष्ठे मासि सिते पक्षे द्वादश्यां जलधेनुका।<br>
दत्ता यथावद्विधिना प्रीणयत्यम्बुशायिनम् ४</p>
<p>लवणं मार्गशीर्षे तु कृष्णमभ्यर्च्य यो नरः।<br>
प्रयच्छति द्विजाग्र्याय स सर्वरसदायकः ५</p>
<p>सर्वभोगमहाभोगान्भ्राजिष्मन्तो मनोरमान्।<br>
लोकानवाप्नोति नृप प्रसन्ने गरुडध्वजे ६</p>
<p>पौषमासे तु यो दद्याद्घृतं विप्राय पार्थिव।<br>
समभ्यर्च्याच्युतं सोऽपि सर्वकामानवाप्नुयात् ७</p>
<p>माघमासे तु सम्पूज्य माधवं ब्राह्मणाय यः।<br>
प्रयच्छति तिलांल्लोकान्सम्प्राप्नोत्यभिवाञ्छितान् ८</p>
<p>फाल्गुने पुण्डरीकाक्षं यः समभ्यर्च्य यच्छति।<br>
सप्तधान्यं नरश्रेष्ठ स सर्वस्येश्वरो भवेत् ९</p>
<p>चैत्रे चित्राणि वस्त्राणि यः प्रयच्छति केशवम्।<br>
पूजयित्वा स वै भोगान्विचित्रांल्लभते नरः १०</p>
<p>वैशाखे विष्णुमभ्यर्च्य यवगोधूमदो नरः।<br>
लोकानैन्द्रान्समासाद्य मोदते विगतज्वरः ११</p>
<p>दुर्निवर्त्यमहं मन्ये चञ्चलं हि मनो यतः।<br>
ज्यैष्ठेऽभ्यर्च्य हृषीकेशमुदकुम्भप्रदो हि यः।<br>
स परां निर्वृतिं याति सप्त जन्मान्तराणि वै १२</p>
<p>आषाढमासे च हरिं यः समभ्यर्च्य यच्छति।<br>
विप्राय चन्दनं सोऽपि परमाह्लादभाजनम् १३</p>
<p>यो नृसिंहं समभ्यर्च्य ब्राह्मणाय प्रयच्छति।<br>
श्रावणे नवनीतं तु स स्वर्गं सुकृती व्रजेत् १४</p>
<p>छत्त्रं च यो भाद्रपदे वासुदेवाभिपूजकः।<br>
प्रयच्छति द्विजाग्र्याय स च्छत्त्राधिपतिर्भवेत् १५</p>
<p>गुडशर्करया युक्तं मोदकं च प्रयच्छति।<br>
तथैवाश्वयुजेऽभ्यर्च्य योऽनन्तं सोऽमरो भवेत् १६</p>
<p>नारायणं समभ्यर्च्य यः प्रयच्छति कार्त्तिके।<br>
दीपकं विप्रगेहेषु विमानं सोऽधिरोहति १७</p>
<p>काम्यान्येतान्यशेषाणि यः सम्पूज्य जगत्पतिम्।<br>
दानानि यच्छति नरः स सम्पूर्णमनोरथः।<br>
सर्वश्रेष्ठः समस्तानां बन्धूनामाश्रयो भवेत् १८</p>
<p>एवं सर्वाणि दानानि प्रीणनायाच्युतस्य यः।<br>
प्रयच्छति स सर्वेषां फलानां भुवि भाजनम् १९</p>
<p>तस्मान्नरेन्द्रविप्रेभ्यः प्रीणनाय जगद्गुरोः।<br>
प्रयच्छैतानि दानानि यच्चान्यद्दयितं तव २०</p>
<p>यदीच्छसि पुनः प्राप्तुं भूतिमभ्रंशनीं नृप।<br>
तदाराधय गोविन्दं नान्यथा स्युर्विभूतयः २१</p>
<p>प्रह्लाद उवाच।<br>
एवं वसिष्ठेन तदा मान्धाता नृप बोधितः।<br>
सह पत्न्या महीपालः परितोषं परं ययौ २२</p>
<p>जगाद च मुदा युक्तः प्रणिपत्य पुरोहितम्।<br>
सह पत्न्या नरश्रेष्ठः समुत्थाय वरासनात् २३</p>
<p>राजोवाच।<br>
धिग्धिग्वृथैव यातानि ममैतानि दिनान्यहो।<br>
अनासज्य मनः कृष्णे विषयासक्तचेतसः २४</p>
<p>ता निशास्ते च दिवसास्ते र्तवस्ते च वत्सराः।<br>
नराणां सफला येषु चिन्तितो भगवान्हरिः २५</p>
<p>चिन्त्यमानः समस्तानां पापानां हाणिदो हि सः।<br>
समुत्सृज्याखिलं चिन्त्यं सोऽच्युतः किं न चिन्त्यते २६</p>
<p>कष्टं मुष्टोऽस्मि शिष्टेषु विद्यमानेषु मन्त्रिषु।<br>
पराङ्मुखानां गोविन्दे यत्प्राप्तं परमं वयः २७</p>
<p>प्रह्लाद उवाच।<br>
एवं विनिन्द्य सोऽत्मानां मान्धाता पृथिवीपतिः।<br>
चकाराराधने यत्नं देवदेवस्य शार्ङ्गितिणः २८</p>
<p>तमाराध्य च विश्वेशमुपेन्द्रमसुरेश्वर।<br>
प्राप सिद्धिं परां पूर्वं दक्षः प्राचेतसो यथा २९</p>
<p>तथा त्वमपि राजेन्द्रसर्वभावेन केशवम्।<br>
समाराधय गोविन्दं तमाराध्य न सीदति ३०</p>
<p>शौनक उवाच।<br>
एवं स दैत्यराजेन्द्रः! प्रह्रादेनावबोधितः।<br>
बलिराराधने यत्नं चक्रे चक्रभृतस्तदा ३१</p>
<p>पुष्पोपहारैर्धूपैश्च तथा चैवानुलेपनैः।<br>
वासोभिर्भूषणैः सम्यग्ब्राह्मणानां च तर्पणैः ३२</p>
<p>जपैर्होमैर्व्रतैश्चैव यथोक्तं पुरुषर्षभ।<br>
सह पत्न्या तथैव त्वं समाराधय केशवम् ३३</p>
<p>इति विष्णुधर्मेषु प्रह्लादबलिसंवादः।</p>
<h2 id="heading-90"></h2>
<p>अथ द्विनवतितमोऽध्यायः।<br>
शतानीक उवाच।<br>
भगवंश्चञ्चलं चित्तं मनुष्याणामहर्निशम्।<br>
विषयासङ्गदुर्दुष्टं पापायैव प्रवर्तते १</p>
<p>मौनेन वाचिकं पापं पुम्भिर्ब्रह्मन्निवर्त्यते।<br>
शारीरमप्यकरणात्सुनिवर्त्यं मतं मम २</p>
<p>यत्त्वेतन्मानसं पापं मनुष्यैस्तन्महामते।<br>
दुर्निवर्त्यमहं मन्ये चञ्चलं हि मनो यतः ३</p>
<p>तदहं श्रोतुमिच्छामि मनुष्यैर्दुर्विचिन्तितैः।<br>
यत्स्मर्तव्यं च जप्यं च मानसाघप्रशान्तये ४</p>
<p>शौनक उवाच।<br>
त्वद्युक्तोऽयमनुप्रश्नः साध्वेतद्भवतोदितम्।<br>
चआद्धि चित्तानां मानसं बहु पातकम् ५</p>
<p>भूमौ तृणमसङ्ख्यातं यथा च दिवि तारकाः।<br>
तथा पापमसङ्ख्येयं चेतसा क्रियते तु यत् ६</p>
<p>परदारपरद्रव्यपरहिंसासु मानसम्।<br>
अहर्निशं मनुष्याणां सातत्येन प्रवर्तते ७</p>
<p>यद्यस्योपशमो राजन्भुवि न क्रियते नृभिः।<br>
तन्नास्ति नरकोत्तारो वर्षकोटीशतैरपि ८</p>
<p>तदस्य प्रशमायालं प्रायश्चित्तं नराधिप।<br>
शृणुष्व येन चित्तोत्थं सद्यः पापं व्यपोहति ९</p>
<p>ॐ नमो वासुदेवाय पुरुषाय महात्मने।<br>
हिरण्यरेतसेऽचिन्त्यस्वरूपायातिवेधसे १०</p>
<p>विष्णवे जिष्णवे नित्यं शान्तायानघरूपिणे।<br>
सर्वस्थित्यन्तकरणव्रतिने पीतवाससे ११</p>
<p>नारायणाय विश्वाय विश्वेशायेश्वराय च।<br>
नमः कमलकिञ्जल्कसुवर्णमुकुटाय च १२</p>
<p>केशवायातिसूक्ष्माय ब्रह्ममूर्तिमते नमः।<br>
नमः परमकल्याणकल्याणायात्मयोनये १३</p>
<p>जनार्दनाय देवाय श्रीधराय सुमेधसे।<br>
महात्मने वरेण्याय नमः पङ्कजनाभये १४</p>
<p>स्मृतमात्राघघाताय कृष्णायाक्लिष्टकर्मणे।<br>
नमो नताय नम्रेशैरशेषैर्वासवादिभिः १५</p>
<p>नमो मायाविने तुभ्यं हरये हरिमेधसे।<br>
हिरण्यगर्भगर्भाय जगतः कारणात्मने १६</p>
<p>गोविन्दायादिभूताय श्रादीनां महात्मने।<br>
नमो भूतात्मभूताय आत्मने परमात्मने १७</p>
<p>अच्युताय नमो नित्यमनन्ताय नमो नमः।<br>
दामोदराय शुचये यज्ञेशाय नमो नमः १८</p>
<p>नमो मायापटच्छन्नजगद्धाम्ने महात्मने।<br>
हृषीकेशाय चेशाय सर्वभूतात्मरूपिणे १९</p>
<p>दयालवे नमो नित्यं कपिलाय सुमेधसे।<br>
संसारसागरोत्तारज्ञानपोतप्रदायिने २०</p>
<p>अकुण्ठमतये धात्रे सर्गस्थित्यन्तकर्मणि।<br>
करालसौम्यरूपाय वैकुण्ठाय नमो नमः २१</p>
<p>यथा हि वासुदेवेति प्रोक्ते नश्यति पातकम्।<br>
तथा विलयमभ्येतु ममैतद्दुर्विचिन्तितम् २२</p>
<p>यथा न विष्णुभक्तेषु पापमाप्नोति संस्थितिम्।<br>
तथा विनाशमभ्येतु ममैतद्दुर्विचिन्तितम् २३</p>
<p>स्मृतमात्रो यथा विष्णुः सर्वं पापं व्यपोहति।<br>
तथा प्रणाशमभ्येतु ममैतद्दुर्विचिन्तितम् २४</p>
<p>यथा सर्वत्रगो विष्णुस्तत्र सर्वं च संस्थितम्।<br>
उपयातु तथा नाशं ममाघं चित्तसम्भवम् २५</p>
<p>पापं प्रणाशं मम सम्प्रयातु यन्मानसं यच्च करोमि वाचा।<br>
शारीरमप्याचरितं च यन्मे स्मृते जगद्धातरि वासुदेवे २६</p>
<p>प्रयान्तु दोषा मम नाशमाशु रागादयः कारणकारणेशे।<br>
विज्ञानदीपामलमार्गदृश्ये स्मृते जगद्धातरि वासुदेवे २७</p>
<p>भवन्तु भद्राणि समस्तदोषाः प्रयान्तु नाशं जगतोऽखिलस्य।<br>
मयाद्य भक्त्या परमेश्वरेशे स्मृते जगद्धातरि वासुदेवे २८</p>
<p>ये भूतले ये दिवि येऽन्तरिक्षे रसातले प्राणिगणाश्च केचित्।<br>
भवन्तु ते सिद्धियुजो मयाद्य स्मृते जगद्धातरि वासुदेवे २९</p>
<p>पुष्यन्तु मैत्रीं विरमन्तु रागादुज्झन्तु लोभं क्षमिणो भवन्तु।<br>
आब्रह्मवृक्षान्तरगा मयाद्य स्मृते जगद्धातरि वासुदेवे ३०</p>
<p>ये प्राणिनः कुत्रचिदत्र सन्ति ब्रह्माण्डमध्ये परतश्च केचित्।<br>
ते यान्तु सिद्धिं परमां मयाद्य स्मृते जगद्धातरि वासुदेवे ३१</p>
<p>अज्ञानिनो ज्ञानविदो भवन्तु प्रशान्तिभाजः सततोग्रचित्ताः।<br>
कुर्वन्तु भक्तिं परमामनन्ते मत्स्तोत्रतुष्टस्य हरेः प्रसादात् ३२</p>
<p>शृण्वन्ति ये मे पठतस्तथान्ये पश्यन्ति ये मामिदमीरयन्तम्।<br>
देवासुराद्या मनुजास्तिरश्चो भवन्तु तेऽप्यच्युतयोगभाजः ३३</p>
<p>ये चापि मूका विकलेन्द्रियत्वाच्छृण्वन्ति नो नैव विलोकयन्ति।<br>
पश्वादयः कीटपिपीलिकाश्च भवन्तु तेऽप्यच्युतयोगभाजः ३४</p>
<p>नामस्वनन्तस्य च कीर्तितेषु यदत्र पुण्यं जगतः प्रसूतेः।<br>
तेनाविवेकोपहतात्मबोधा भवन्तु पुंसां मतयः सुशीलाः ३५</p>
<p>ये दुःखितास्ते सुखिनो भवन्तु द्वेषान्विता मैत्रगुणोपपन्नाः।<br>
सत्यार्जवाद्यास्त्वनृता विमाया मत्संस्तवाराधितकृष्णदृष्टाः ३६</p>
<p>नश्यन्तु दुःखानि जगत्यपैतु लोभादिको दोषगुणः प्रजाभ्यः।<br>
यथात्मनि भ्रातरि चात्मजे च तथा जनस्यास्तु जनेऽपि हार्दम् ३७</p>
<p>संसारवैद्येऽखिलदोषहानिविचक्षणे निर्वृतिहेतुभूते।<br>
संसारबन्धाः शिथिलीभवन्तु हृदि स्थिते सर्वजनस्य विष्णौ ३८</p>
<p>एतत्पठन्पार्थिव सर्वपापैर्विमुच्यते विष्णुपरः सदैव।<br>
प्राप्नोति सिद्धिं विपुलं महर्द्धिं न चाप्यनर्थेषु मतिं करोति ३९</p>
<p>उद्दिश्य सत्त्वानि च यानि यानि स्तोत्रं पठन्ते कृपया मनुष्याः।<br>
सर्वाणि तान्यप्रतिघा भवन्ति प्रयान्ति सिद्धिं भगवत्प्रसादात् ४०</p>
<p>तस्मात्त्वयैतत्सततं निशासु दिनेषु चैवेश्वर माधवस्य।<br>
सङ्कीर्तनं कार्यमशेषपापविमोक्षहेतोरभवाय चैव ४१</p>
<p>इति सकलजनोपकारकारी हरिचरणाब्जविनिष्टशुद्धबुद्धिः।<br>
पठति खलु महीप यो मनुष्यः स लयमुपैति हरौ हृताखिलाघः ४२</p>
<p>इति विष्णुधर्मेषु पापप्रणाशनस्तवः।</p>
<h2 id="heading-91"></h2>
<p>अथ त्रिनवतितमोऽध्यायः।<br>
शौनक उवाच।<br>
इदं च शृणु भूपाल नश्यते दुर्विचिन्तितम्।<br>
येनोपायेन वै पुंसां योषितां वाप्यसंशयम् १</p>
<p>परदारपरद्रव्यजीवहिंसादिके सदा।<br>
प्रवर्तते नृणां चित्तं तदेतदभिसंस्मरेत् २</p>
<p>विष्णवे विष्णवे नित्यं विष्णवे विष्णवे नमः।<br>
जिष्णवे जिष्णवे सर्वं जिष्णवे जिष्णवे नमः ३</p>
<p>नमामि विष्णुं बुद्धिस्थमहङ्कारगतं हरिम्।<br>
चित्तस्थमीशमव्यक्तमनन्तमपराजितम्।<br>
विष्णुमीड्यमशेषेशमनादिनिधनं विभुम् ४</p>
<p>विष्णुश्चित्तगतो यन्मे विष्णुर्बुद्धिगतश्च यत्।<br>
यच्चाहङ्कारगो विष्णुर्यद्विष्णुर्मयि संस्थितः ५</p>
<p>करोति कर्तृभूतोऽसौ स्थावरस्य चरस्य च।<br>
तत्पापं नाशमायातु तस्मिन्नेव विचिन्तिते ६</p>
<p>ध्यातो हरति यः पापं स्वप्ने दृष्टः शुभावहः।<br>
तमुपेन्द्रमहं विष्णुं प्रणतोऽर्तिहरं हरिम् ७</p>
<p>जगत्यस्मिन्निराधारे मज्जमाने तमस्यधः।<br>
हस्तावलम्बदं विष्णुं प्रणतोऽस्मि परात्परम् ८</p>
<p>सर्वेश्वरेश्वर विभो परमात्मन्नधोक्षज।<br>
हृषीकेश हृषीकेश हृषीकेश नमोऽस्तु ते ९</p>
<p>नृसिंहानन्त गोविन्द भूतभावन केशव।<br>
दुरुक्तं दुष्कृतं ध्यातं प्रशमाग्र्य नमोऽस्तु ते १०</p>
<p>यन्मया चिन्तितं दुष्टं स्वचित्तवशवर्तिना।<br>
नरकावहमत्युग्रं तच्छमं नय केशव ११</p>
<p>ब्रह्मण्यदेव गोविन्द परमार्थ परायण।<br>
जगन्नाथ जगद्धातः पापं प्रशमयाच्युत १२</p>
<p>यच्चापराह्ने पूर्वाह्ने मध्याह्ने च तथा निशि।<br>
कायेन मनसा वाचा कृतं पापमजानता १३</p>
<p>जानता वा हृषीकेश पुण्डरीकाक्ष माधव।<br>
नामत्रयोच्चारणतस्तत्प्रयातु मम क्षयम् १४</p>
<p>शारीरं मे हृषीकेश पुण्डरीकाक्ष मानसम्।<br>
पापं प्रशमयाद्य त्वं वाक्कृतं मम माधव १५</p>
<p>यद्व्रजन्यत्स्वपन्भुञ्जन्यदुत्तिष्ठन्यदास्थितः।<br>
कृतवांश्चापि यच्चाहं कायेन मनसा गिरा १६</p>
<p>महत्स्वल्पमतिस्थूलं कुयोनिनरकावहम्।<br>
आतु प्रशमं सर्वं वासुदेवस्य कीर्तनात् १७</p>
<p>परं ब्रह्म परं धाम पवित्रं परमं च यत्।<br>
तस्मिन्सङ्कीर्तिते विष्णोः पदे पापं प्रणश्यतु १८</p>
<p>सूरयो यत्प्रवेक्ष्यन्ति ह्यपुनर्भवकाङ्क्षिणः।<br>
ममाखिलं दह त्वं हि तद्विष्णोः परमं पदम् १९</p>
<p>यत्प्राप्य न निन्वर्तन्ते गन्धस्पर्शादिवर्जितम्।<br>
पापं प्रणाशयत्वद्य तद्विष्णोः परमं पदम् २०</p>
<p>सदसद्यत्तथा व्यक्ताव्यक्तरूपमजाजरम्।<br>
प्रणमामि जगद्धाम तद्विष्णोः परमं पदम् २१</p>
<p>शारीरे मानसे चैव पापे वाग्जे च पार्थिव।<br>
कृते सम्यङ्नरो भक्त्या पठेच्छ्रद्धासमन्वितः।<br>
मुच्यते सर्वपापेभ्यः कृष्णनामप्रकीर्तनात् २२</p>
<p>उच्चार्यमाने चैतस्मिन्देवदेवस्य संस्तवे।<br>
विलयं पापमायाति भाण्डमाममिवाम्भसि २३</p>
<p>तस्मात्सञ्चिन्तिते पापे समनन्तरमेव ते।<br>
जप्तव्यमेतत्पापस्य प्रशमाय महीपते २४</p>
<p>इति विष्णुधर्मेषु द्वितीयः पापप्रशमनस्तवः।</p>
<h2 id="heading-92"></h2>
<p>अथ चतुर्नवतितमोऽध्यायः।<br>
शतानीक उवाच।<br>
संसारार्णवमग्नेन पुरुषेण महामुने।<br>
विषयासक्तचित्तेन यत्कार्यं तद्वदस्व मे १</p>
<p>भ्राम्यतां सङ्कटे दुर्गे संसारे विषयैषिणाम्।<br>
स्वकर्मभिर्मनुष्याणामुपकारकमुच्यताम् २</p>
<p>क्षीप्ते मनस्यनायत्ते वृद्धे लोभादिके गणे।<br>
शरणं यन्मनुष्याणां तदाचक्ष्व महामुने ३</p>
<p>शौनक उवाच।<br>
संसाराणवपोताय हरये हरिमेधसे।<br>
नमस्कृत्य प्रवक्ष्यामि नराणामुपकारकम् ४</p>
<p>सम्यगाराधितो भक्त्या वेदभारगुरोर्गुरुः।<br>
कृष्णद्वैपायनः प्राह यच्छिष्याय सुमन्तवे ५</p>
<p>पुरा किल दुराचारो दुर्बुद्धिरजितेन्द्रियः।<br>
क्षत्रबन्धुरभूत्पापः परमर्मावघट्टकः ६</p>
<p>मातापित्रोरशुश्रूषुद्रोर्ग्धा! बन्धुजनस्य च।<br>
गुरुदेवद्विजातीनां निन्दासु सततोद्यतः ७</p>
<p>मोष्टा विश्वसतां नित्यमप्रीतिः प्रीतिमिच्छताम्।<br>
ऋजूनामनृजुः क्षुद्रः! परहिंसापरायणः ८</p>
<p>स बान्धवैः परित्यक्तस्तथान्यैः साधुवृत्तिभिः।<br>
अवृत्तिमानविश्वास्यो मृगयाजीवनोऽभवत् ९</p>
<p>अहन्यहनि चक्राङ्गानेणकादींस्तथा मृगान्।<br>
हत्वात्मपोषणं चक्रे व्याधवृत्तिरतोऽधमः १०</p>
<p>एतया तस्य दुष्टस्य कुवृत्त्या पापचेतसः।<br>
जगाम सुमहान्कालः कुर्वतो दारपोषणम् ११</p>
<p>एकदा तु मुनिस्तेन निदाघे विजने वने।<br>
मृगयामटता दृष्टो वर्त्मनः प्रच्युतः पथि १२</p>
<p>क्षुत्क्षामकण्ठः सुश्रान्तः शुष्कजिह्वास्यतालुकः।<br>
तृट्परीतोऽतिविभ्रान्तः कान्दिग्भूतोऽल्पचेतनः १३</p>
<p>श्वासायासश्लथैरङ्गैः कृच्छ्रादात्मानमुद्वहन्।<br>
सूर्यांशुतापात्प्रगलत्स्वेदार्द्रचरणो नृप १४</p>
<p>तस्मिन्दृष्टे ततस्तस्य क्षत्रबन्धोरजायत।<br>
कारुण्यं दारुणस्यापि व्याधवृत्तिपरिग्रहात् १५</p>
<p>तमुपेत्य च भूपाल क्षत्रबन्धुः स तापसम्।<br>
उवाच विप्रप्रवरं विमार्गे वर्तते भवान् १६</p>
<p>नैष पन्था द्विजश्रेष्ठ विपिनोऽयं महाटविः।<br>
मामन्वेहि त्वरायुक्तो मा विपत्तिं समेष्यसि १७</p>
<p>शौनक उवाच।<br>
निशाम्य तद्वचः श्रान्तः क्षत्रबन्धोर्महानुनिः।<br>
अनुवव्राज राजेन्द्रजलाशाजनितोद्यमः १८</p>
<p>किञ्चिद्भूभागमासाद्य ददर्श च महामुनिः।<br>
हंसकारण्डवाकीर्णं प्रोत्फुल्लनलिनं सरः १९</p>
<p>सारसाभिरुतं रम्यं सूपतीर्थमकर्दमम्।<br>
पद्मोत्पलयुतं चारु पूर्णं स्वच्छेन वारिणा २०</p>
<p>सुशीतवनषण्डैश्च समन्तात्परिवेष्टितम्।<br>
तत्क्षणात्तृट्परीतानां चक्षुषो ह्लादकारिणम् २१</p>
<p>दृष्ट्वैव स मुनिस्तत्र तदामलजलं सरः।<br>
सूर्यांशुतप्तो घर्मार्तो निपपात तदम्भसि २२</p>
<p>तत्राश्वास्य कृताह्लादः पपौ वारि नराधिप।<br>
उज्जीवयन्मुनिवरो जिह्वातालु शनैः शनैः २३</p>
<p>सोऽपि क्षत्रियदायादो मुनित्राणपरायणः।<br>
विहाय सशरं चापमुज्जहार बिसान्यथ २४</p>
<p>ददौ च तस्मै राजेन्द्रक्षुधिताय तपस्विने।<br>
ययौ च तृप्तिं विप्रोऽपि बिसनालाम्बुभक्षणात् २५</p>
<p>तमाश्वस्तं कृताहारमुपविष्टं सुशीतले।<br>
न्यग्रोधशाखासञ्छन्ने निष्पङ्के सरसस्तटे।<br>
संवाहयामास च तं क्षत्रबन्धुः शनैः शनैः २६</p>
<p>पादजङ्घोरुपृष्टेषु तेन संवाहितो मुनिः।<br>
जहौ श्रमममित्रघ्न वाक्यं चेदमुवाच ह २७</p>
<p>ब्राह्मण उवाच।<br>
कस्त्वं भद्रमुखाद्येह मम प्राणपरिक्षये।<br>
हस्तावलम्बदो धात्रा जनितो विपिने वने २८</p>
<p>विभ्रष्टमार्गो मूढोऽहं क्षुत्पिपासाश्रमातुरः।<br>
त्रातस्त्वयामहाभाग कस्त्वमत्र वनेऽजने २९</p>
<p>क्षुत्पिपासाश्रमार्तस्य यस्त्राणं विपिने वने।<br>
करोति पुरुषव्याघ्र तस्य लोका मधुश्च्युतः ३०</p>
<p>स त्वं ब्रूहि महाभाग ममाभ्युद्धारकारकः।<br>
येषां प्रख्यातयशसां समुत्पन्नः कुले भवान् ३१</p>
<p>क्षत्रबन्धुरुवाच।<br>
हर्यश्वस्य कुले जातः पुत्रश्चित्ररथस्य च।<br>
विमतिर्नाम नाम्नाहं हन्तुमभ्यागतो मृगान् ३२</p>
<p>ब्राह्मण उवाच।<br>
पित्रर्थं मृगयेयं ते लक्ष्यार्थं वा महामते।<br>
आहारार्थमुताहोऽत्र मृगया व्यसनं तु ते ३३</p>
<p>क्षत्रबन्धुरुवाच।<br>
वृत्तिरेषा मम ब्रह्मन्परित्यक्तस्य बान्धवैः।<br>
भृत्यैरन्यैश्च नष्टेऽर्थे निर्धनस्यामिषाशिनः ३४</p>
<p>ब्राह्मण उवाच।<br>
किमर्थं त्वं परित्यक्तो भृत्यस्वजनबन्धुभिः।<br>
पातकी कीकटः क्षुद्रैरुपजप्तः परेण वा ३५</p>
<p>शौनक उवाच।<br>
इत्युक्तः सोऽभवन्मौनी पश्यन्दोषं नृपात्मनि।<br>
अदुष्टांश्चात्मनो भृत्यान्विचिन्त्यातीव दुर्मनाः ३६</p>
<p>अवेक्ष्य तं साध्वसिनं क्षत्रबन्धुं महामुनिः।<br>
ध्यात्वा चिरमथापश्यत्क्षत्रबन्धुं स्वदोषिणम् ३७</p>
<p>सन्त्यक्तबन्धुलोके च तस्मिन्दुर्वृत्तचेतसि।<br>
कृपां चकार स मुनिः।<br>
क्षत्रबन्धौ दयापरः ३८</p>
<p>उवाच च मुनिर्भूयः क्षत्रबन्धुं कृपालुकः।<br>
उपकारिणमुग्रेण कर्मणा तं विदूषितम् ३९</p>
<p>अपि शक्नोषि संयन्तुमकार्यप्रसृतं मनः।<br>
प्राणि पीडानिवृत्तिं च कर्तुं क्रोधादिसंयमम् ४०</p>
<p>अपि मैत्रीं जने कर्तुं शक्नोषि त्वं मुधैव या।<br>
ऐहिकामुष्मिकी वीर क्रियमाणा महाफला ४१</p>
<p>क्षत्रबन्धुरुवाच।<br>
न शक्नोमि क्षमां कर्तुं न मैत्रीं मम चेतसि।<br>
प्राणिनामवधाद्ब्रह्मन्नास्ति दारादिपोषणम् ४२</p>
<p>अनायत्तं च मे चित्तं विषयानेव धावति।<br>
तदप्राप्तौ च सर्वेषां क्रोधादीनां समुद्भवः ४३</p>
<p>सोऽहं न मैत्रीं न क्षान्तिं न हिंसादिविवर्जनम्।<br>
कर्तुं शक्नोमि यत्कार्यं तदन्यदुपदिश्यताम् ४४</p>
<p>शौनक उवाच।<br>
तेनैवमुक्तो विप्रोऽसौ तमुपेक्ष्यममन्यत।<br>
तथाप्यतिकृपालुत्वात्क्षत्रबन्धुमभाषत ४५</p>
<p>ब्राह्मण उवाच।<br>
यद्येतदखिलं कर्तुं न शक्नोषि ब्रवीहि मे।<br>
स्वल्पमन्यन्मयोक्तं हि करिष्यति भवान्यदि ४६</p>
<p>क्षत्रबन्धुरुवाच।<br>
अशक्यमुक्तं भवता चञ्चलत्वाद्धि चेतसः।<br>
वाक्शरीरविनिष्पाद्यं यच्छक्यं तदुदीरय ४७</p>
<p>ब्राह्मण उवाच।<br>
उत्तिष्ठता प्रस्वपता प्रस्थितेन गमिष्यता।<br>
गोविन्देति सदा वाच्यं क्षुतप्रस्खलितादिषु ४८</p>
<p>कार्यं वर्त्मनि मूढानां क्षेममार्गेऽवतारणम्।<br>
हितं च वाच्यं पृष्टेन शत्रूणामपि जानता ४९</p>
<p>एतत्तवोपकाराय भविष्यत्यनुपालितम्।<br>
यद्यन्यदुपसंहर्तुं न शक्नोषि महीपते ५०</p>
<p>शौनक उवाच।<br>
इत्युक्त्वा प्रययौ विप्रस्तेन वर्त्मनि दर्शिते।<br>
सोऽपि तच्छासनं सर्वं क्षत्रबन्धुश्चकार ह ५१</p>
<p>गोविन्देति क्षुते गच्छन्प्रस्थानस्खलितादिषु।<br>
उदीरयन्नवापाग्र्यां रतिं तत्र शनैः शनैः ५२</p>
<p>ततः कालेन महता क्षत्रबन्धुर्ममार वै।<br>
अजायत च विप्रस्य कुले जातिस्मरो नृप ५३</p>
<p>तस्य संस्मरतो जातीः शतशोऽथ सहस्रशः।<br>
निर्वेदः सुमहाञ्जज्ञे संसारेऽत्रातिदुःखदे।<br>
स चिन्तयामास जगत्सर्वमेतदचेतनम् ५४</p>
<p>अहमेकोऽत्र सञ्ज्ञावान्गोविन्दोदीरितं हि यत्।<br>
यच्चाध्वनि विमूढानां कृतं वर्त्मावतारणम्।<br>
हितमुक्तं च पृष्टेन तस्य जातिस्मृतिः फलम् ५५</p>
<p>सोऽहं जातिस्मरो भूयः करिष्याम्यतिसङ्कटे।<br>
तदा संसारचक्रेऽस्मिन्येन प्राप्स्यामि निर्वृतिम् ५६</p>
<p>यस्योच्चारणमात्रेण जाता जातिस्मृतिर्मम।<br>
तमेवाराधयिष्यामि जगतामीश्वरं हरिम् ५७</p>
<p>यन्मयं परमं ब्रह्म तदव्यक्तं च यन्मयम्।<br>
यन्मयं व्यक्तमप्येतद्भविष्यामि हि तन्मयः ५८</p>
<p>यद्यनाराधिते विष्णौ ममैतज्जन्म यास्यति।<br>
ध्रुवं बन्धवतो मुक्तिर्नैव जातूपपद्यते ५९</p>
<p>अहो दुःखमहो दुःखमहो दुःखमतीव हि।<br>
स्वरूपमतिघोरस्य संसारस्यातिदुर्लभम् ६०</p>
<p>विण्मूत्रपूयकलिले गर्भवासेऽतिपीडनात्।<br>
अशुचावतिबीभत्से दुःखमत्यन्तदुःसहम् ६१</p>
<p>दुःखं च जायमानानां गात्रभङ्गादिपीडनात्।<br>
वातेन प्रेर्यमाणानां मूर्छाकार्यतिभीतिदम् ६२</p>
<p>बालत्वे निर्विवेकानां भूतदेवात्मसम्भवम्।<br>
यौवने वार्द्धके चैव मरणे चातिदारुणम् ६३</p>
<p>शीतोष्णतृष्णाक्षुद्रोगज्वरादिपरिवारितः।<br>
सर्वदैव पुमानास्ते यावज्जन्मान्तसंस्थितिः ६४</p>
<p>दुःखातिशयभूतं हि यदन्ते वासुखं नृणाम्।<br>
तस्यानुमानं नैवास्ति कार्येणैवानुमीयते ६५</p>
<p>कृष्यमाणस्य पुरुषैर्यद्यमस्यातिदुःसहम्।<br>
दुःखं तत्संस्मृतिप्राप्तं करोति मम वेपथुम् ६६</p>
<p>कुम्भीपाके तप्तकुम्भे महारौरवरौरवे।<br>
कालसूत्रे महायन्त्रे शूकरे कूटशाल्मलौ ६७</p>
<p>असिपत्रवने दुःखमप्रतिष्ठे च यन्महत्।<br>
विडालवक्त्रे च तथा तमस्युग्रे च दुःसहम् ६८</p>
<p>शस्त्राग्नियन्त्रवेगेषु शीतोष्णादिषु दारुणम्।<br>
ततश्च मुक्तस्य पुनर्योनिसङ्क्रमणेषु यत् ६९</p>
<p>गर्भस्थस्य च यद्दुःखमतिदुःसहमुल्वणम्।<br>
पुनश्च जायमानस्य जन्म यौवनजं च यत् ७०</p>
<p>दुःखान्येतान्यसह्यानि संसारान्तर्विवर्तिभिः।<br>
पुरुषैरनुभूयन्ते सुखभ्रान्तिविमोहितैः ७१</p>
<p>न वै सुखकला काचित्तत्रास्त्यत्यन्तदुःखदे।<br>
संसारसङ्कटे तीव्रे उपेतानां कदाचन ७२</p>
<p>विषयासक्तचित्तानां मनुष्याणां कदा मतिः।<br>
संसारोत्तारणे वाञ्छां करिष्यति हि चञ्चला ७३</p>
<p>गोविन्दनाम्ना सततं समुच्चारणसम्भवम्।<br>
जातिस्मरत्वमेतन्नः किं वृथैव प्रयास्यति ७४</p>
<p>सोऽहं मुक्तिप्रदानार्थमनन्तमजमव्ययम्।<br>
तच्चित्तस्तन्मयो भूत्वा तोषयिष्यामि केशवम् ७५</p>
<p>शौनक उवाच।<br>
आत्मानमात्मनैवं स प्रोक्त्वा जातिस्मरो द्विजः।<br>
तुष्टाव वाग्भिरिष्टाभिः प्रणतः पुरुषोत्तमम् ७६</p>
<p>ब्राह्मण उवाच।<br>
प्रणिपत्याक्षरं विश्वं विश्वहेतुं निरञ्जनम्।<br>
यत्प्रार्थयाम्यविकलं सकलं तत्प्रयच्छतु ७७</p>
<p>कर्तारमकृतं विष्णुं सर्वकारणकारणम्।<br>
अणोरणीयांसमजं सर्वव्यापिनमीश्वरम् ७८</p>
<p>परात्परतरं यस्मान्नास्ति सर्वेश्वरात्परम्।<br>
तं प्रणम्याच्युतं देवं प्रार्थयामि यदस्तु तत् ७९</p>
<p>सर्वेश्वराच्युतानन्त परमात्मञ्जनार्दन।<br>
संसाराब्धिमहापोत समुद्धर महार्णवात् ८०</p>
<p>व्योमानिलाग्न्यम्बुधरास्वरूप तन्मात्रसर्वेन्द्रियबुद्धिरूप।<br>
अन्तःस्थितात्मन्परमात्मरूप प्रसीद सर्वेश्वर विश्वरूप ८१</p>
<p>तमादिरन्तो जगतोऽस्य मध्यमादेस्त्वमादिः प्रलयस्य चान्तः।<br>
त्वत्तो भवत्येतदशेषमीश त्वय्येव चान्ते लयमभ्युपैति ८२</p>
<p>प्रदीपवर्त्यन्तगतोऽग्निरल्पो यथातिकक्षे विततं प्रयाति।<br>
तद्वद्विसृष्टेरमरादिभिन्नैर्विकाशमायासि विभूतिभेदैः ८३</p>
<p>यथा नदीनां बहवोऽम्बुवेगाः समन्ततोऽब्धिं भगवन्विशन्ति।<br>
त्वय्यन्तकाले जगदच्युतेदं तथा लयं गच्छति सर्वभूते ८४</p>
<p>त्वं सर्वमेतद्बहुधैक एव जगत्पते कार्यमिवाभ्युपेतम्।<br>
यदस्ति यन्नास्ति च तत्त्वमेव हरे त्वदन्यद्भगवन्किमस्ति ८५</p>
<p>किन्त्वीश माया भवतो निजेयमाविष्कृताविष्कृतलोकसृष्टे।<br>
ययाहमेषोऽन्यतमो ममेति मदीयमस्याभिवदन्ति मूढाः ८६</p>
<p>तया विमूढेन मयाभनाभ न यत्कृतं तत्क्वचिदस्ति किञ्चित्।<br>
भूम्यम्बराग्निसलिलेषु देव जाग्रत्सुषुप्तादिषु दुःखितेन ८७</p>
<p>न सन्ति तावन्ति जलान्यपीड्य सर्वेषु नाथाब्धिषु सर्वकालम्।<br>
स्तन्यानि यावन्ति मयातिघोरे पीतानि संसारमहासमुद्रे८८</p>
<p>सम्पच्छिलानां हिमवन्महेन्द्रकैलासमेर्वादिषु नैव तादृक्।<br>
देहान्यनेकान्यनुगृह्णतो मे प्राप्तास्थिसम्पन्महति यथेश ८९</p>
<p>त्वय्यर्पितं नाथ पुनः पुनर्मे मनः समाक्षिप्य सुदुर्धरोऽपि।<br>
रागो हि वश्यं कुरुते ततोऽनु लोभादयः किं भगवन्करोमि ९०</p>
<p>एकाग्रतामूल्यबलेन लभ्यं भवौषधं त्वं भगवन्किलैकः।<br>
मनः परायत्तमिदं भवेऽस्मिन्संसारदुःखात्किमहं करोमि ९१</p>
<p>न सन्ति ते देव भुवि प्रदेशा न येषु जातोऽस्मि तथा विनष्टः।<br>
अत्ता मया येषु न जन्तवश्च सम्भक्षितो यैश्च न जन्तुसङ्घैः ९२</p>
<p>सिंहेन भूत्वा बहवो मयात्ता व्याघ्रेण भूत्वा बहवो मयात्ताः।<br>
तथान्यरूपैर्बहवो मयात्ताः सम्भक्षितोऽहं बहुभिस्ततश्च ९३</p>
<p>उत्क्रान्तिदुःखान्यतिदुःसहानि सहस्रशो यान्यनुसंस्मरामि।<br>
तैः संस्मृतैस्तत्क्षणमेव देव तडिद्यथा मे हृदयं प्रयाति ९४</p>
<p>ततश्च दुःखान्यनिवारणानि यन्त्राग्निशस्त्रौघसमुद्भवानि।<br>
भवन्ति यान्यच्युत नारकानां तान्येव तेषामुपमानमात्रम् ९५</p>
<p>दुःखान्यसह्यानि च गर्भवासे विण्मूत्रमध्येऽतिनिपीडितस्य।<br>
भवन्ति यानि च्यवतश्च गर्भात्तेषां स्वरूपं गदितुं न शक्यम् ९६</p>
<p>दुःखानि बालेषु महन्ति नाथ कौमारके यौवनिनश्च पुंसः।<br>
ज्वरातिसाराक्षिरुगादिकानि समस्तदुःखालय एव वृद्धः ९७</p>
<p>करोति कर्माच्युत तत्क्षणेन पापं नरः कायमनोवचोभिः।<br>
यस्याब्दलक्षैरपि नान्तमेति शस्त्रादियन्त्राग्निनिपीडनेषु ९८</p>
<p>दुःखानि यानीष्टवियोगजानि भवन्ति संसारविहारभाजाम्।<br>
प्रत्येकशस्तेषु नरा विनाशमिच्छन्त्यसूनां ममताभिभूताः ९९</p>
<p>शोकाभिभूतस्य ममाश्रु देव यावत्प्रमाणं न जलं पयोदा।<br>
तावत्प्रमाणं न जलं पयोदा मुञ्चन्त्यनेकैरपि वर्षलक्षैः १००</p>
<p>मन्ये धरित्री परमाणुसङ्ख्यामुपैति पित्रोर्गणनामशेषम्।<br>
मित्राण्यमित्राण्यनुजीविबन्धून्सङ्ख्यातमीशोऽस्मि न देवदेव १०१</p>
<p>सोऽहं भृशार्तः करुणां कुरु त्वं संसारगात्रे पतितस्य विष्णो।<br>
महात्मनां संश्रयमभ्युपेतो नैवावसीदत्यतिदुर्गतोऽपि १०२</p>
<p>परायणं रोगवतां हि वैद्यो महाब्धिमग्नस्य च नौर्नरस्य।<br>
बालस्य मातापितरौ सुघोरसंसारखिन्नस्य हरे त्वमेकः १०३</p>
<p>प्रसीद सर्वेश्वर सर्वभूत सर्वस्य हेतो परमार्थसार।<br>
मामुद्धरास्मादुरुदुःखपङ्कात्संसारगर्तात्स्वपरिग्रहेण १०४</p>
<p>धर्मात्मनामविकलां त्वयि नाथ भक्तिं।<br>
श्रद्धावतां सततमुद्वहतां वरेण्य।<br>
कार्यं कियन्मम विमूढधियोऽधमस्य।<br>
भूत्वा कृपालुरमलामज देहि बुद्धिम् १०५</p>
<p>ज्ञात्वा ययाखिलमसारमसारमेव।<br>
भूतेन्द्रियादिकमपारममुक्तिमूलम्।<br>
मायान्तरेयमचलां तव विश्वरूप।<br>
सम्मोहितं सकलमेव जगद्ययैतत् १०६</p>
<p>ब्रह्मेन्द्ररुद्रमरुदश्विदिवाकराद्या।<br>
ज्ञातुं न यं परमगुह्यतमं समर्थाः।<br>
न त्वामलं स्तुतिपथेष्वहमीशितारं।<br>
स्तोष्यामि मोहकलुषाल्पमतिर्मनुष्यः १०७</p>
<p>यस्मादिदं भवति यत्र जगत्तथेदं।<br>
यस्मिंल्लयं व्रजति यश्च जगत्स्वरूपः।<br>
तं सर्गसंस्थितिविनाशनिमित्तभूतं।<br>
स्तोतुं भवन्तमलमीश न कश्चिदस्ति १०८</p>
<p>मूढोऽयमल्पमतिरल्पसुचेष्टितोऽयं।<br>
क्लिष्टं मनोऽस्य विषयैर्न मयि प्रसङ्गि।<br>
इत्थं कृपां कुरु मयि प्रणते किलेश।<br>
त्वां स्तोतुमम्बुजभवोऽपि हि देव नेशः १०९</p>
<p>यस्योदरे सकल एव महीध्रचन्द्रदेवेन्द्ररुद्रमरुदश्विदिवाकराग्निभूम्यम्बुवायुगगनं जगतां समुहां।<br>
स्तोष्यामि तं स्तुतिपदैः कतमैर्भवन्तम् ११०</p>
<p>यस्याग्निरुद्रकमलोद्भववासवाद्यैः।<br>
स्वांशावतारकरणेषु सदाङ्घ्रियुग्मम्।<br>
अभ्यर्च्यते वद हरे स कथं मयाद्य।<br>
सम्पूजितः परमुपैष्यसि तोषमीश १११</p>
<p>न स्तोतुमच्युत भवन्तमहं समर्थो।<br>
नैवार्चनैरलमहं तव देव योग्यः।<br>
चित्तं च न त्वयि समाहितमीश दोषैर्।<br>
आक्षिप्यते कथय किं नु करोमि पापः ११२</p>
<p>तत्त्वं प्रसीद भगवन्कुरु मय्यनाथे।<br>
विष्णो कृपां परमकारुणिकः किल त्वम्।<br>
संसारसागरनिमग्नमनन्त दीनम्।<br>
उद्धर्तुमर्हसि हरे पुरुषोत्तमोऽसि ११३</p>
<p>शौनक उवाच।<br>
इत्थं तेन नरव्याघ्र स्तुतो भक्तिमता ततः।<br>
संसारबन्धभीतेन कृष्णः प्रत्यक्षतां ययौ ११४</p>
<p>स तं प्रत्यक्षमीशानमनन्तमपराजितम्।<br>
देवदेवमुवाचेदमनादिनिधनं हरिम् ११५</p>
<p>शिरसा धरणीं गत्वा यतवाक्कायमानसः।<br>
परापरेश्वरं विष्णुं जिष्णुमाद्यमनोपमम् ११६</p>
<p>दिव्याक्षरपदानन्त प्रसन्नो भगवान्यदि।<br>
तद्देव देहि दीनाय मह्यमेकमिमं वरम् ११७</p>
<p>देवदेव उवाच।<br>
वरं वरय मत्तस्त्वं यत्ते मनसि वर्तते।<br>
वरार्थिनां द्विजश्रेष्ठ नाफलं मम दर्शनम् ११८</p>
<p>ब्राह्मण उवाच।<br>
जन्मसम्पच्चिता देव पापसम्पन्ममाखिला।<br>
प्रयातु नाशमीशेश त्वत्प्रसादादधोक्षज ११९</p>
<p>देवदेव उवाच।<br>
भक्तिभावपरेणाद्य मन्मयेन द्विजोत्तम।<br>
यः स्तुतोऽस्मि क्षयं पापं तेनैवाखिलमागतम् १२०</p>
<p>अस्मत्तो वरयेहाद्य द्विजवर्यापरं वरम्।<br>
मयि भक्तिमतामत्र लोके किञ्चिन्न दुर्लभम् १२१</p>
<p>ब्राह्मण उवाच।<br>
धन्योऽस्मि सर्वनाथेन यत्कृतो मय्यनुग्रहः।<br>
तदेकमेव त्वत्तोऽहं वरमिच्छामि केशव १२२</p>
<p>निर्धूतसर्वपापेभ्यो नाथ पुण्यक्षयान्मम।<br>
त्वत्परस्यास्तु गोविन्द मा पुनर्देहसम्भवः १२३</p>
<p>यदक्षरं यदचलं व्यापि सूक्ष्मं च यत्परम्।<br>
विशेषाइरविशेषं च गच्छेयं तत्पदं तव १२४</p>
<p>शौनक उवाच।<br>
एवं भविष्यतीत्युक्त्वा प्रसादसुमुखस्ततः।<br>
भूपाल तं द्विजश्रेष्ठं गतोऽन्तर्धानमीश्वरः १२५</p>
<p>तत्प्रसादाद्द्विजः सोऽपि तन्मयस्तद्व्यपाश्रयः।<br>
प्रक्षीणकर्मबन्धस्तु प्रयातः परमं पदम् १२६</p>
<p>एवमक्षीणपापोऽपि जगतामीश्वरेश्वरम्।<br>
व्यपाश्रितो हरिं याति पापमुक्तः परं पदम् १२७</p>
<p>एतत्त्वया नाव्रतिने न चाशुश्रूषवे परम्।<br>
आख्येयं राजशार्दूल यश्च नार्चयते हरिम् १२८</p>
<p>विष्णुभक्ताय दान्ताय व्रतिने पुण्यशीलिने।<br>
कथनीयमिदं भूप रहस्यं परमं हरेः १२९</p>
<p>इति विष्णुधर्मेषु क्षत्रबन्धूपाख्याने कारुण्यस्तवः।</p>
<h2 id="heading-93"></h2>
<p>पञ्चनवतितमोऽध्यायः।<br>
शतानीक उवाच।<br>
बहुशो भवता प्रोक्तं साम्प्रतं च यदीरितम्।<br>
श्रोतुमिच्छामि विप्रेन्द्रतद्विष्णोः परमं पदम् १</p>
<p>यत्स्वरूपं यदाधारं यत्प्रमाणं यदात्मकम्।<br>
सर्वधातुः पदं तन्मे श्रोतुमिच्छा प्रवर्तते २</p>
<p>शौनक उवाच।<br>
साध्वेतद्भवता पृष्टं पृष्टमात्मज्ञानसमाश्रितम्।<br>
तत्कथ्यमानमेकाग्रः शृणु विष्णोः परं पदम् ३</p>
<p>यत्तद्ब्रह्म यतः सर्वं यद्सर्वं सर्वसंस्थितिः।<br>
अग्राह्यकमनिर्देश्यं तदेव भगवत्पदम् ४</p>
<p>तत्स्वरूपं च राजेन्द्रशृणुष्वेह समाहितः।<br>
विष्णोः पदस्याव्ययस्य ब्रह्मणो गदतो मम ५</p>
<p>प्रधानादिविशेषान्तं यदेतत्पठ्यते जगत्।<br>
चराचरस्य तस्याद्यं परं ब्रह्म विलक्षणम् ६</p>
<p>जन्मस्वप्नादिरूपादिदुःखादिरहितं च यत्।<br>
नोपचर्यमनिर्देश्यं स्वप्रतिष्ठं च तत्परम् ७</p>
<p>क्षीणक्लेशास्तु संसारविमुक्तिपथमाश्रिताः।<br>
योगिनस्तत्प्रपश्यन्ति समर्था नैव चोदितुम् ८</p>
<p>तत्सर्वं सर्वभावस्थं विशेषेण विवर्जितम्।<br>
पश्यतामप्यनिर्देश्यं यतो वाग्विषये न तत् ९</p>
<p>कुर्वन्त्यालम्बनत्वेन यत्प्राप्त्यर्थं च देवताः।<br>
ब्रह्म प्रकाशते तेषां तद्वरेणैव सर्वगम् १०</p>
<p>प्रधानादिविशेषान्तं यत्रैतदखिलं जगत्।<br>
तस्यानन्तस्य कः शक्तः प्रमाणं गदितुं नरः ११</p>
<p>सूक्ष्माणां तत्परं सूक्ष्मं स्थूलानां तन्महत्तरम्।<br>
सर्वव्याप्यपि राजेन्द्रदूरस्थं चान्तिके च तत् १२</p>
<p>पराङ्मुखानां गोविन्दे विषयाक्रान्तचेतसाम्।<br>
तेषां तत्परमं ब्रह्म दूराद्दूरतरे स्थितम् १३</p>
<p>न प्राप्नुवन्ति गच्छन्तो यतो जन्मायुतैरपि।<br>
संसाराध्वनि राजेन्द्रततो दूरतरे हि तत् १४</p>
<p>तन्मयत्वेन गोविन्दे य नरा न्यस्तचेतसः।<br>
विषयत्यागिनस्तेषां विज्ञेयं च तदन्तिके १५</p>
<p>सर्वतः पाणिपादान्तं सर्वतोऽक्षिशिरोमुखम्।<br>
सर्वतः श्रुतिमल्लोके सर्वमावृत्य तिष्ठति १६</p>
<p>सर्वेन्द्रियगुनाभासं सर्वेन्द्रियविवर्जितम्।<br>
असक्तं सर्वभृच्चैनन्निर्गुणं गुणभोक्तृ च १७</p>
<p>अविभक्तं च भूतेषु विभक्तमिव च स्थितम्।<br>
भूतभर्तृ च तज्ज्ञेयं ग्रसिष्णु प्रभविष्णु च १८</p>
<p>ज्योतिषामपि तज्ज्योतिस्तमसः परमुच्यते।<br>
ज्ञानं ज्ञेयं ज्ञानगम्यं हृदि सर्वस्यधिष्ठितम् १९</p>
<p>तच्चाद्यो जगतामीशः परेशः परमेश्वरः।<br>
परापरस्वरूपेण विष्णुः सर्वहृदि स्थितः २०</p>
<p>यज्ञेशं यज्ञपुरुषं केचिदिच्छन्ति तत्परम्।<br>
केचिद्विष्णुं हरिं केचित्केचित्केशवसञ्ज्ञितम् २१</p>
<p>केचिद्गोविन्दनामानं पुण्डरीकाक्षमच्युतम्।<br>
केचिज्जनार्दनं त्वन्ये वदन्ति पुरुषोत्तमम् २२</p>
<p>केचिद्विरिञ्चिं ब्राह्मणमब्जयोनिं तथापरे।<br>
शर्वमीशमजं रुद्रंशूलिनं चापरे नृप २३</p>
<p>वरुणं केचिदादित्यमिन्द्रमग्निमथापरे।<br>
यमं धनेशमपरे सोममन्ये प्रजापतिम् २४</p>
<p>हिरण्यगर्भं कपिलं क्षेत्रज्ञं कालमीश्वरम्।<br>
स्वभावमन्तरात्मानमात्मानं बुद्धिरूपिणम्।<br>
वदन्ति नामभिश्चान्यैरनामानमरूपिणम् २५</p>
<p>श्रूयतां तु नरव्याघ्र वेदवेदान्तनिश्चयः।<br>
यज्ञेशो यज्ञपुरुषो पुण्डरीकाक्षसञ्ज्ञितः २६</p>
<p>तद्विष्णोः परमं ब्रह्म यतो नावर्तते पुनः।<br>
स एव रुद्रश्चन्द्रोऽग्निः सूर्यो वैश्रवणो यमः २७</p>
<p>ब्रह्मा प्रजापतिः कालः स्वभावो बुद्धिरेव च।<br>
क्षेत्रज्ञाख्यस्तथैवान्याः सञ्ज्ञाभिः प्रोच्यते बुधैः २८</p>
<p>सञ्ज्ञा तु तस्य नैवास्ति न रूपं नापि कल्पना।<br>
स सर्वभूतानुगतः परमात्मा सनातनः २९</p>
<p>इति विष्णुधर्मेषु परमपदाख्यानम्।</p>
<h2 id="heading-94"></h2>
<p>अथ षड्नवतितमोध्यायः।<br>
शतानीक उवाच।<br>
आख्यातं भवता ब्रह्मन्नेतद्ब्रह्म सनातनम्।<br>
यस्मादुत्पद्यते कृत्स्नं जगदेतच्चराचरम् १</p>
<p>किन्तु कौतुकमत्रास्ति मम भार्गवनन्दन।<br>
तदहं श्रोतुमिच्छामि त्वत्तः सन्देहमुत्तमम् २</p>
<p>यदेतद्भवताख्यातं ब्रह्म ब्रह्मविदां वर।<br>
परिणामो न तस्यास्ति निर्गुणं सर्वगं यतः ३</p>
<p>सनातनात्सर्वगतात्परिणामविवर्जितात्।<br>
कथं सञ्जायते कृत्स्नं तस्मादपगुणादपि ४</p>
<p>शौनक उवाच।<br>
द्विविधं कारणं भूप निबोध गदतो मम।<br>
निमित्तकारणं पूर्वं द्वितीयं परिणामि च ५</p>
<p>यथा कुम्भस्य करणे कुलालः प्रथमं नृप।<br>
कारणं परिणामाख्यं मृद्द्रव्यमपरं स्मृतम् ६</p>
<p>धर्माधर्मादयस्तद्वज्जगत्सृष्टेर्महीपते।<br>
कारणं परिणामाख्यं निमित्ताख्यं तु तत्परम् ७</p>
<p>कारणं कालगगने यथा सन्निधिमात्रतः।<br>
अविकारितया ब्रह्म तथा सृष्टेर्नरेश्वर ८</p>
<p>अज्ञानपटलाच्छनैरेकदेशात्मवृत्तिभिः।<br>
अनात्मवेदिभिर्जीवैर्निजकर्मनिबन्धनैः ९</p>
<p>कुर्वद्भिर्नृपते कर्म कर्तृत्वमुपचारतः।<br>
क्रियते सर्वभूतस्य सर्वगस्याव्ययात्मनः १०</p>
<p>यतः सम्बन्धवानेभिरशेषैः प्राणिभिः प्रभुः।<br>
कर्तृत्वमुपचारेण ततस्तस्यापि भूपते ११</p>
<p>भेदाभेदस्वरूपेण तत्र ब्रह्म व्यवस्थितम्।<br>
तयोः स्वरूपं नृपते श्रूयतामुभयोरपि १२</p>
<p>अनादिसम्बन्धवत्या क्षेत्रज्ञः क्षेत्रविद्यया।<br>
व्याप्तः पश्यत्यभेदेन ब्रह्म तद्ध्यात्मनि स्थितम् १३</p>
<p>पश्यत्वात्मानमन्यत्र यावद्वै परमात्मनः।<br>
तावत्सम्भ्राम्यते जन्तुर्मोहितो निजकर्मणा १४</p>
<p>सङ्क्षीनाशेषकर्मा तु परं ब्रह्म प्रपश्यति।<br>
अभेदेनात्मनः शुद्धं शुद्धत्वादक्षयोऽक्षयम् १५</p>
<p>भेदश्च कर्मजनितः क्षेत्रज्ञपरमात्मनोः।<br>
सङ्क्षीणकर्मबन्धस्य न भेदो ब्रह्मणा सह १६</p>
<p>उपास्योपास्यकतया भेदो यैरपि कथ्यते।<br>
तौ हि शुद्ध्यर्थमिच्छन्ति मलानां तदुपासनम्।<br>
परोऽसावपरेणात्मा सन्त्यक्तममतेन तु।<br>
उपास्यते तदा सोऽपि तद्भावं प्रतिपद्यते।<br>
कर्मिणां कर्मभेदेन भेदादेवादयो यतः।<br>
कर्मक्षयादशेषाणां भेदानां सङ्क्षयस्ततः १७</p>
<p>अविद्या तु क्रिया सर्वा विद्या ज्ञानं प्रचक्षते।<br>
कर्मणा जायते जन्तुर्विद्यया तु विमुच्यते १८</p>
<p>अद्वैतं परमार्थो हि द्वैतं तद्भेद उच्यते।<br>
उभयं ब्रह्मणो रूपं द्वैताद्वैतविभेदतः।<br>
तयोः स्वरूपं वदतो निबोध मम पार्थिव १९</p>
<p>देवतिर्यङ्मनुष्याख्यस्तथैव नृप तारकः।<br>
चतुर्विधो हि भेदो यो मिथ्याज्ञाननिबन्धनः २०</p>
<p>अहमन्योऽपरश्चायममी चात्र तथापरे।<br>
विज्ञानमेतत्तद्द्वैतं यदन्यच्छ्रूयतां परम् २१</p>
<p>ममेत्यहमितिप्रज्ञावियुक्तमविकल्पवत्।<br>
अविकारमनाख्येयमद्वैतमपि भूपते २२</p>
<p>अभेदेन तवाख्यातं यदेतद्ब्रह्म शाश्वतम्।<br>
ज्ञानज्ञेयैक्यसद्भावं तदेवाद्वैतसञ्ज्ञितम् २३</p>
<p>यश्च द्वैते प्रपञ्चः स्यान्निवर्त्योभयचेतसः।<br>
मनोवृत्तिमयं द्वैतमद्वैतं परमाथतः २४</p>
<p>मनसो वृत्तयस्तस्माद्धर्माधर्मनिमित्तजाः।<br>
निरोधव्यास्तन्निरोधाद्द्वैतं नैवोपपद्यते २५</p>
<p>मनोदृश्यमिदं द्वैतं यत्किञ्चित्सचराचरम्।<br>
मनसो ह्यमतीभावे द्वैताभावात्तदाप्नुयात् २६</p>
<p>मनो हि विषयं यद्वदादत्ते तद्वदेव तत्।<br>
भवत्यपास्तविषयं ग्राहिधर्मे च जायते २७</p>
<p>अग्राहि तच्च विधृतं योगिनां विषयं प्रति।<br>
निरोधे योगसामर्थ्याद्ब्रह्मग्राह्येव जायते २८</p>
<p>ग्राह्यं च परमं ब्रह्म योगिचित्तस्य पार्थिव।<br>
समुज्झितग्राह्यवृत्तिरमलस्य मलं महत् २९</p>
<p>क्षीणक्लेशास्तु संसारविमुक्तिपथमाश्रिताः।<br>
येऽपि कर्माणि कुर्वन्ति भगवन्तमपाश्रिताः।<br>
क्रियायोगपरा राजन्कामाकाङ्क्षाविवर्जिताः।<br>
ब्रह्मनिष्ठा ध्यानपरा ब्रह्मण्येव व्यवस्थिताः।<br>
तेऽपि तद्भावमायान्ति विमुक्तिपथमाश्रिताः।<br>
योगिनस्तं प्रपश्यन्ति समर्था नैव चोदितुम् ३०</p>
<p>कर्मणो भावना येयं सा ब्रह्मपरिपन्थिनी।<br>
कर्मभावनया तुल्यं विज्ञानमुपपद्यते ३१</p>
<p>तादृग्भवतो विज्ञप्तिर्यादृशी कर्मभावना।<br>
क्षये तस्याः परं ब्रह्म स्वयमेव प्रकाशते ३२</p>
<p>एवमेतन्मया भूप यथावत्कथितं तव।<br>
द्वैताद्वैतस्वरूपेण यथा ब्रह्म व्यवस्थितम् ३३</p>
<p>यथावत्कर्मनिष्ठानां तत्प्राप्तिः कथितं तथा।<br>
स्वरूपं ब्रह्मणश्चोक्तमुभयत्रापि ते पृथक्।<br>
वासुदेवमयस्यान्यत्किं भूयः कथयामि ते ३४</p>
<p>इति विष्णुधर्मेषु ब्रह्माभिव्यञ्जकः।</p>
<h2 id="heading-95"></h2>
<p>अथ सप्तनवतितमोऽध्यायः।<br>
शतानीक उवाच।<br>
आख्यातं भगवन्सम्यक् परं ब्रह्म त्वया मम।<br>
विष्णुरेव जगद्धाता योगिनां वर्तते यतः १</p>
<p>उपायस्तस्य यः प्राप्तो विष्णोरीशस्य भार्गव।<br>
अद्वैतद्वैतरूपस्य तन्मे विस्तरतो वद २</p>
<p>येन जन्मजरामृत्युमहाग्राहभवार्णवम्।<br>
त्वद्वाक्यनावमारुह्य मुक्तितीरमवाप्नुयाम् ३</p>
<p>शौनक उवाच।<br>
तन्मम ब्रूहि तत्त्वेन प्राप्नुयां येन तत्पदम्।<br>
बन्धः कर्ममयो ह्यत्र यथामुक्तिविघातकृत्।<br>
तस्यापगमने यत्नः कार्यः संसारभीरुणा ४</p>
<p>सुवर्णादिमहादानपुण्यतीर्थावगाहनैः।<br>
शारीरैश्च तथा क्लेशैः शास्त्रोक्तैस्तच्छमो भवेत् ५</p>
<p>देवतास्तुतिसच्छास्त्रश्रवणैः पुण्यदर्शनैः।<br>
गुरुशुश्रूषणाच्चैव पापबन्धः प्रणश्यति ६</p>
<p>प्रपाकूपतडागानि देवतायतनानि च।<br>
कारयन्पुरुषव्याघ्र पापबन्धात्प्रमुच्यते ७</p>
<p>योगिनामथ शुश्रूषां तथैवावसथान्नृप।<br>
कुर्वन्पूर्ताश्रितं चान्यत्पाअबन्धात्प्रमुच्यते ८</p>
<p>विष्णुः कृष्णो वासुदेवो गोविन्दः पुष्करेक्षणः।<br>
इत्यादि व्याहरन्नित्यं पापबन्धात्प्रमुच्यते ९</p>
<p>विश्वो विश्वेश्वरो विश्वविधाता धाम शाश्वतम्।<br>
विष्णुरित्यादि च जपन्पापबन्धात्प्रमुच्यते १०</p>
<p>पद्मनाभो हृषीकेशः केशवो मधुसूदनः।<br>
इत्यादि व्याहरन्नित्यं पापबन्धात्प्रमुच्यते ११</p>
<p>नारायणश्चक्रधरो विश्वरूपस्त्रिविक्रमः।<br>
इत्यादि व्याहरन्नित्यं पापबन्धात्प्रमुच्यते १२</p>
<p>विष्णौ प्रतिष्ठितं विश्वं विष्णुर्विश्वे प्रतिष्ठितः।<br>
विष्णुर्विश्वेश्वरो विश्वमिति भावात्प्रमुच्यते १३</p>
<p>एवं संशान्तपापस्य पुण्यवृद्धिमतो नृप।<br>
इच्छा प्रवर्तते पूंसो मुक्तिदायिषु कर्मसु १४</p>
<p>मुक्तिदायीनि कर्माणि निष्कामेन कृतानि तु।<br>
भवन्ति दोषक्षयकाः पुण्यबन्धात्प्रमुच्यते।<br>
नित्यनैमित्तिकानीह कर्माण्युक्तानि यानि वै।<br>
तेषां निष्कामकारणात्पुण्यबन्धः प्रशाम्यति १५</p>
<p>अनेकजन्मसंसारचितस्यापि दृढात्मनः।<br>
कर्मबन्धस्य शैथिल्यकारणं चापरं शृणु १६</p>
<p>अहिंसा नातिमानित्वमदम्भित्वममत्सरम्।<br>
तितिक्षा समदर्शित्वं मैत्र्! यादौ दण्डसंयमः १७</p>
<p>ऋजुत्वमिन्द्रियजयः शौचमाचार्यपूजनम्।<br>
पुण्यस्तवादिपठनमपैशुन्यमकत्थनम् १८</p>
<p>विषयान्प्रति वैराग्यमनहङ्कारमेव च।<br>
अकामित्वं मनःस्थैर्यमद्रोहः सर्वजन्तुषु १९</p>
<p>अविवादस्तथा मूढैरमूढैः प्रश्नसत्कथा।<br>
विविक्तदेशेऽभिरतिर्महाजनविवर्जनम् २०</p>
<p>सद्भिः सहास्य सततं योगाभ्यासो मितोक्तिता।<br>
स्त्रीभर्त्सोत्सवसंलापविवर्जनमवेक्षणम् २१</p>
<p>परयोषिद्विलासानां काव्यालापविवर्जनम्।<br>
गीतवादितनृत्तेषु मृदङ्गेष्वपरेषु च २२</p>
<p>असक्तिर्मनसो मौनमात्मतत्त्वावलोकनम्।<br>
तपः सन्तोषः सत्येषु स्थितिर्लोभविवर्जनम् २३</p>
<p>तथा परिग्रहो राजन्मायाव्याजविवर्जनम्।<br>
असृङ्मांसादिभूतत्वान्निजदेहजुगुप्सनम् २४</p>
<p>सर्वाण्येतानि भूतानि विष्णुरित्यचला मतिः।<br>
तत्रैवाशेषभूतेशे भक्तिरव्यभिचारिणी २५</p>
<p>एते गुणा मयाख्याता मनोनिर्वृतिकारकाः।<br>
शैथिल्यहेतवश्चैते कर्मबन्धस्य पूर्थिव २६</p>
<p>एभिः शान्तिं गते चित्ते ध्यानाकृष्टः स्थितो हरिः।<br>
शमं नयति कर्माणि सितमिश्रासितानि वै २७</p>
<p>भूयश्च शृणु शास्त्रार्थं सङ्क्षेपाद्वदतो मम।<br>
यथा सम्प्राप्यते मुक्तिर्मनुजेन्द्रमुमुक्षुभिः २८</p>
<p>नित्यनैमित्तिकानां तु निष्कामस्य हि या क्रिया।<br>
निसिद्धानां सकामानां तथैवाकरणं नृप २९</p>
<p>सर्वेश्वरे च गोविन्दे भक्तिरव्यभिचारिणी।<br>
प्रयच्छति नृणां मुक्तिं मा ते भूदत्र संशयः ३०</p>
<p>इति विष्णुधर्मेषु पापक्षयः।</p>
<h2 id="heading-96"></h2>
<p>अथाष्टनवतितमोऽध्यायः।<br>
शतानीक उवाच।<br>
आख्यातमेतदखिलं यत्पृष्टोऽसि मया द्विज।<br>
जायते शमकामानां प्रशमः कर्मणां यथा १</p>
<p>किन्त्वत्र भवता प्रोक्ता प्रशान्तिः सर्वकर्मणाम्।<br>
नात्यन्तनाशः शान्तानामुद्भवो भविता पुनः।<br>
निजकारणमासाद्य स्तोकस्याग्नेर्यथा तृणम् २</p>
<p>तदाचक्ष्व महाभाग प्रसादसुमुखो मम।<br>
सङ्क्षयो येन भवति मूलोद्वर्तेन कर्मणाम् ३</p>
<p>शौनक उवाच।<br>
न कर्मणां क्षयो भूप जन्मनामयुतैरपि।<br>
कर्मक्षयमृते योगाद्योगाग्निः क्षपयेत्परम् ४</p>
<p>शतानीक उवाच।<br>
तं योगं मम विप्रर्षे प्रणतस्याभियाचतः।<br>
त्वमाचक्ष्व क्षयो येन जायतेऽखिलकर्मणाम् ५</p>
<p>शौनक उवाच।<br>
हिरण्यगर्भो भगवाननादिर्मुनिभिः पुरा।<br>
पृष्टः प्रोवाच यं योगं तं समासेन मे शृणु ६</p>
<p>अनादिकालप्रसृता यथा विद्या महीपते।<br>
तथा तत्क्षयहेतुत्वाद्योगो विद्यामयोऽव्ययः ७</p>
<p>तं परम्परया श्रुत्वा मुनयोऽत्र दयालवः।<br>
प्रकाशयन्ति भूतानामुपकारचिकीर्षवः ८</p>
<p>देवा महर्षयो राजंस्तथा राजर्षयोऽखिलाः।<br>
श्रेयोऽर्थिनः पुरा जग्मुः शरणं कपिलं किल ९</p>
<p>ते तमूचुर्भवान्नित्यं दयालुः सर्वजन्तुषु।<br>
सोऽस्मानुद्धर सम्मग्नानितः संसारकर्दमात् १०</p>
<p>यच्छ्रेयः सर्ववर्णानां स्त्रीणामप्युपकारकम्।<br>
यस्मात्परतरं नान्यच्छ्रेयस्तद्ब्रूहि नः प्रभो ११</p>
<p>आदावन्ते च मध्ये च नॄणां यदुपकारकम्।<br>
अपि कीटपतङ्गानां तन्नः श्रेयः परं वद १२</p>
<p>इत्युक्तः कपिलः सर्वैर्देवैर्देवर्षिभिस्तथा।<br>
नास्ति योगात्परं श्रेयः किञ्चिदित्युक्तवान्पुरा १३</p>
<p>यथा जन्मायुतैः क्लेशाः स्थैर्यं चेतस्युपागताः।<br>
तच्छान्तये तथा योगो बहुजन्मार्जितो भवेत् १४</p>
<p>स एवाभ्यसतां नॄणां तीव्रसंवेगिचेतसाम्।<br>
आसन्नतां प्रयात्याशु विष्णुः सन्न्यस्तकर्मणाम् १५</p>
<p>ब्राह्मणक्षत्रियविशां स्त्रीशूद्रस्य च पावनम्।<br>
शान्तये कर्मणां नान्यद्योगादस्ति हि मुक्तये १६</p>
<p>अभ्यस्तं जन्मभिर्नैकैः शुभजातिभवेषु यत्।<br>
योगस्वरूपं तत्तेषां स्त्रीशूद्रत्वे व्यवस्थितम् १७</p>
<p>योगाभ्यासो नृणां येषां नास्ति जन्मान्तराहृतः।<br>
योगस्य प्राप्तये तेषां शूद्रवैश्यादिकः क्रमः १८</p>
<p>स्त्रीत्वाच्छूद्रत्वमभ्येति ततो वैश्यत्वमाप्नुयात्।<br>
ततश्च क्षत्रियो विप्रः क्रियाहीनस्ततो भवेत् १९</p>
<p>अनूचानस्तथा यज्वी कर्मन्यासी ततः परम्।<br>
ततो ज्ञानित्वमभ्येत्य योगी मुक्तिं क्रमाल्लभेत् २०</p>
<p>येषां तु जातिमात्रेण योगाभ्यासस्तिरोहितः।<br>
आस्ते तत्रैव मुच्यन्ते जातिहेतौ क्षयङ्गते २१</p>
<p>असत्कर्म कृतं पूर्वमसज्जातिप्रदायि यत्।<br>
तस्मिन्योगाग्निना दग्धे तस्य जातेर्बलं कुतः २२</p>
<p>यथा वातेरितः कक्षं दहत्यूर्ध्वशिखोऽनलः।<br>
सर्वकर्माणि योगाग्निर्भस्मसात्कुरुते तथा २३</p>
<p>यथा दग्धतुषं बीजमबीजत्वान्न जायते।<br>
योगदग्धैस्तथा क्लेशैर्नात्मा सञ्जायते पुनः २४</p>
<p>अदृष्टा दृष्टतत्त्वानां योगिनां योगविच्युतिः।<br>
येषां भवति योगित्वं प्राप्नुवन्तीह ते पुनः २५</p>
<p>सज्जातिप्रापकं कर्म कृतं तेन तदात्मना।<br>
जातिं प्रयान्ति विप्राद्या योगकर्मानुरञ्जिताः २६</p>
<p>तत्राप्यनेकजन्मोत्थयोगाभ्यासानुरञ्जिताः।<br>
तेनैवाभ्यासयोगेन ह्रियन्ते तत्त्वविद्यया २७</p>
<p>जैगीषव्यो यथा विप्रो यथा चैवासितादयः।<br>
हिरण्यनाभो राजन्यस्तथा वै जनकादयः २८</p>
<p>पूर्वाभ्यस्तेन योगेन तुलाधारादयो विशः।<br>
सम्प्राप्ताः परमां सिद्धिं शूद्राः! पैलवकादयः २९</p>
<p>मैत्रेयी सुलभा गार्गी शाण्डिली च तपस्विनी।<br>
स्त्रीत्वे प्राप्ताः परां सिद्धिमन्यजन्मसमाधितः ३०</p>
<p>धर्मव्याधादयोऽप्यन्ये पूर्वाभ्यासाज्जुगुप्सिते।<br>
वर्णावरत्वे सम्प्राप्ताः संसिद्धिं श्रवणी तथा ३१</p>
<p>पूर्वाभ्यस्तं च तत्तेषां योगज्ञानं महात्मनाम्।<br>
सुप्तोत्थितप्रत्ययवदुपदेशादिना विना ३२</p>
<p>तस्माद्योगः परं श्रेयो विमुक्तिफलदो हि यः।<br>
विमुक्तौ सुखमत्यन्तं सम्मोहस्त्वितरत्सुखम् ३३</p>
<p>शौनक उवाच।<br>
एतत्ते सर्वमाख्यातं मया मनुजकुञ्जर।<br>
श्रेयः परतरं योगात्किञ्चिदन्यन्न विद्यते ३४</p>
<p>इति विष्णुधर्मेषु योगप्रशंसा।</p>
<h2 id="heading-97"></h2>
<p>अथैकोनशततमोऽध्यायः।<br>
शतानीक उवाच।<br>
कथितं योगमाहात्म्यं भवता मुनिसत्तम।<br>
स्वरूपं तु न मे प्रोक्तं श्रोतुमिच्छामि तद्ध्यहम् १</p>
<p>शौनक उवाच।<br>
द्वैविध्यं नृप योगस्य परं चापरमेव च।<br>
तच्छृणुष्व वदाम्येष वाच्यं शुश्रूषतां सताम् २</p>
<p>यो दद्याद्भगवज्ज्ञानं कुर्याद्वा धर्मदेशनाम्।<br>
कृत्स्नां वा पृथिवीं दद्यान्न तत्तुल्यं कथञ्चन ३</p>
<p>क्षयिष्णून्यपराणीह दानानि मनुजाधिप।<br>
एकमेवाक्षयं शस्तं ज्ञानदानमनुत्तमम् ४</p>
<p>दानान्येकफलानीह त्रैलोक्ये ददता सताम्।<br>
ज्ञानं प्रयच्छता सम्यक् किं न दत्तं भवेन्नृप ५</p>
<p>ज्ञानान्यन्यान्यसाराणि शिल्पिनीव नरेश्वर।<br>
एकमेव परं ज्ञानं यद्योगप्राप्तिकारकम् ६</p>
<p>अहं वक्ता भवाञ्श्रोता वाच्यो योगो विमुक्तिदः।<br>
प्राणिनामुपकाराय सम्पदेषा गुणाधिका ७</p>
<p>परेण ब्रह्मणा सार्धमेकत्वं यन्नृपात्मनः।<br>
स एव योगो विख्यातः किमन्यद्योगलक्षणम् ८</p>
<p>अपरं च परं चैव द्वौ योगौ पृथिवीपते।<br>
तयोः स्वरूपं वक्ष्यामि तदिहैकमनाः शृणु ९</p>
<p>सत्तामात्रं परं ब्रह्म विष्ण्वाख्यमविशेषणम्।<br>
दुर्विचिन्त्यं यतः पूर्वं तत्प्राप्त्यर्थमथोच्यते १०</p>
<p>वातालीचञ्चलं चित्तमनालम्बनमस्थिति।<br>
सूक्ष्मत्वाद्ब्रह्मणो राजन्नग्राह्यग्राह्यधर्मिणः ११</p>
<p>सम्यगभ्यस्यतोऽजस्रमुपवृंहितशक्तिमत्।<br>
जन्मान्तरशतैर्वापि ब्रह्मग्राह्यभिजायते १२</p>
<p>यद्यन्तराय दोषेण नापकर्षो नराधिप।<br>
योगिनो योगरूढस्य तालाग्रात्पतनं यथा १३</p>
<p>ज्ञानं प्रयच्छतां सम्यक् किं वदतु भवेन्नृप।<br>
तदाप्नोति परं ब्रह्म क्लेशेन महता नृप।<br>
जन्माभ्यासान्तरोत्थेन विज्ञानेन समेधितः १४</p>
<p>विष्ण्वाख्यं ब्रह्म दुष्प्रापं विषयाकृष्टचेतसा।<br>
मनुष्येणेति तत्प्राप्तावुपायमपरं शृणु १५</p>
<p>सुरूपां प्रतिमां विष्णोः प्रसन्नवदनेक्षणाम्।<br>
कृत्वात्मनः प्रीतिकरीं सुवर्णरजतादिभिः १६</p>
<p>तस्याश्च लक्षणं भूप शृणुष्व गदतो मम।<br>
यद्द्रव्या यत्स्वरूपा च कर्तव्या ध्यानकर्मणि १७</p>
<p>सुवर्णरूप्यताम्रैस्तु आरकूटमयीं तथा।<br>
शैलदारुमृदा वापि लेख्यजां वापि कारयेत् १८</p>
<p>कार्यस्तु विष्णुर्भगवान्सौम्यरूपश्चतुर्भुजः।<br>
सलिलाध्मातमेघाभः श्रीमाञ्श्रीवत्सभूषितः १९</p>
<p>आबद्धमकुटः स्रग्वी हारभारार्पितोदरः।<br>
स्वक्षेण चारुचिपुकः सुललाटेन सुभ्रुणा २०</p>
<p>स्वोष्ठेन सुकपोलेन वदनेन विराजता।<br>
कण्ठेन शुभलेखेन वराभरणधारिणा २१</p>
<p>नानारत्नानतार्ताभ्यां श्रवणाभ्यामलङ्कृतः।<br>
पुष्टश्लिष्टायतभुजस्तनुताम्रनखाङ्गुलिः २२</p>
<p>मध्येन त्रिवलीभङ्गभूषितेन च चारुणा।<br>
सुपादः सूरुयुगलः सुकटीगुल्फजानुकः २३</p>
<p>वामपार्श्वे गदादेवी चक्रं देवस्य दक्षिणे।<br>
शङ्खो वामकरे देयो दक्षिणे पद्म सुप्रभम् २४</p>
<p>ऊर्ध्वदृष्टिमधोदृष्टिं तिर्यग्दृष्टिं न कारयेत्।<br>
निमीलिताक्षो भगवान्न प्रशस्तो जनार्दनः।<br>
सौम्या तु दृष्टिः कर्तव्या किञ्चित्प्रहसितेव च २५</p>
<p>कार्यश्चरणविन्यासः सर्वतः सुप्रतिष्ठितः।<br>
चरणान्तरसंस्था च बिभ्रती रूपमुत्तमम्।<br>
कार्या वसुन्धरा देवी तत्पादतलधारिणी २६</p>
<p>यादृग्विधा वा मनसः स्थैर्यलम्भोपपादिका।<br>
नृसिंहवामनादीनां तादृशीं कारयेद्बुधः २७</p>
<p>ब्रह्म तस्यां समारोप्य मनसा तन्मयो भवेत्।<br>
तामार्चयेत्तां प्रणमेत्तां स्मरेत्तां विचिन्तयेत् २८</p>
<p>तामर्चयंस्तां प्रणमंस्तां स्मरंस्तां च चिन्तयन्।<br>
विशत्यपास्तदोषस्तु तामेव ब्रह्मरूपिणीम् २९</p>
<p>सङ्कल्पनक्रियारूढः स्वरूपेण नृपात्मनः।<br>
कुर्वीत भावनां तत्र तद्भावोत्पत्तिकारणात्।<br>
नान्यत्र मनसानेया बुद्धिरीषदपि क्वचित् ३०</p>
<p>यमैश्च नियमैश्चैव पूतात्मा पृथिवीश्वर।<br>
मूर्तिं भगवतः संयक् पूजयेत्तन्मयः सदा ३१</p>
<p>इति विष्णुधर्मेषु मूर्तिलक्षणम्।</p>
<h2 id="heading-98"></h2>
<p>अथ शततमोऽध्यायः।<br>
शतानीक उवाच।<br>
यमांश्च नियमांश्चैव श्रोतुमिच्छामि भार्गव।<br>
यैर्धूतकल्मषो योगी मुक्तिभागुपजायते १</p>
<p>शौनक उवाच।<br>
अहिंसा सत्यमस्तेयं ब्रह्मचर्यापरिग्रहौ।<br>
यमास्तवैते कथिता नियमानपि मे शृणु २</p>
<p>सन्तोषशौचस्वाध्यायास्तपश्चेश्वरभावना।<br>
नियमाः कौरवश्रेष्ठ योगसंसिद्धिहेतवः ३</p>
<p>एभिर्मूलगुणैः सद्भिर्विष्णोर्भक्तिमतस्तथा।<br>
श्रद्दधानस्य चान्यानि योगाङ्गानि निबोध मे ४</p>
<p>मध्यमप्राणमचलं सुखदायि शुभं शुचि।<br>
योगसंसिद्धये भूप योगिनामासनं स्मृतम् ५</p>
<p>प्राणायामस्त्रिधा वायोः प्राणस्य हृदि धारणम्।<br>
कुम्भरेचकपूराख्यास्तस्य भेदास्त्रयो नृप ६</p>
<p>एते निबोध मात्रास्तु नालम्बनगुणान्विताः।<br>
सालम्बनश्चतुर्थोऽन्यो बाह्यान्तर्विषयः स्मृतः ७</p>
<p>इन्द्रियाणां स्वविषयाद्बुद्धिः प्रत्येकशस्तु यत्।<br>
करोत्याहरणं ज्ञेयः प्रत्याहारः स पण्डितैः ८</p>
<p>शुभे ह्येकत्र विषये चेतसो यच्च धारणम्।<br>
निश्चलत्वात्तु सा सद्भिर्धारणेत्यभिधीयते ९</p>
<p>पौनःपुन्येन तत्रैव विषये सैव धारणा।<br>
ध्यानाख्या लभते राजन्समाधिमपि मे शृणु १०</p>
<p>अर्थमात्रं च यद्ग्राह्ये चित्तमादाय पार्थिव।<br>
अर्थस्वरूपवद्भाति समाधिः सोऽभिधीयते ११</p>
<p>कथितानि तवैतानि योगाङ्गानि कृतैस्तु यैः।<br>
उत्कर्षो जायते व्यस्तैः समस्तैर्हेयसङ्क्षयः १२</p>
<p>योगाङ्गान्यङ्गभूतानि ध्यानस्यैतान्यशेषतः।<br>
ध्यानमप्यवनीपाल योगस्याङ्गत्वमर्छति १३</p>
<p>ध्यानमेकव्रतानां तु कुशलाकुशलेषु तत्।<br>
अर्थेष्वाशक्तिमभ्येति सर्वदैव नरेश्वर १४</p>
<p>शुभाव्यावर्तितं ध्यानमविवेकस्य जायते।<br>
संसारदुःखदं राजन्नशुभालम्बि तद्यतः १५</p>
<p>तदेवाकृष्य दुष्टेभ्यो विषयेभ्यः शुभाशुभम्।<br>
सर्वसंसारकान्तारपारमभ्येति मानवः १६</p>
<p>दुःखदाघप्रशमने या चिन्ताहर्निशं नृणाम्।<br>
तद्ध्यानमविशुद्धार्थं सुखदानामपालने १७</p>
<p>कथं संसारबन्धोऽयमस्मान्मुक्तिः कथं त्विति।<br>
मनोवृत्तिर्मनुष्याणां ध्यानमेतच्छुभं द्विधा १८</p>
<p>शुद्धमप्येतदखिलं लोभकार्यतयानया।<br>
सुखाभिलाषो यन्मुक्तौ बन्धुदुःखादिपीडनात् १९</p>
<p>अवाञ्छितफलं लोभमलोभांशविवर्जितम्।<br>
शुभाशुभफलं ध्यानमरक्तं द्विष्टमिष्यते २०</p>
<p>दृष्टानुमानागमिकं ध्यानस्यालम्बनं त्रिधा।<br>
न हि निर्विषयं ध्यानं मूढवृत्तिरिवेष्यते २१</p>
<p>प्राक् स्थूलेषु पदार्थेषु ततः सूक्ष्मेषु पण्डितः।<br>
ध्यानं कुर्वीत तत्पश्चात्परमाणौ महीपते २२</p>
<p>ध्यानाभ्यासपरस्यैवं हेयालम्बनबाधने।<br>
तच्छान्तये तद्विपक्षभावनामेव भावयेत् २३</p>
<p>तच्चित्तस्तन्मयो ज्ञानी भवत्यस्मान्न दोषवत्।<br>
कुर्वीतालम्बनं काले कस्मिंश्चिदपि पार्थिव २४</p>
<p>आब्रह्मस्तम्बपर्यन्तजगदन्तर्व्यवस्थिताः।<br>
प्राणिनः कर्मजनितसंस्कारवशवर्तिनः २५</p>
<p>यतस्ततो न ते ध्याने ध्यानिनामुपकारकाः।<br>
अविद्यान्तर्गताः सर्वे ते हि संसारगोचराः २६</p>
<p>पश्चादुद्भूतबोधाश्च ध्याता नैवोपकारकाः।<br>
नैसर्गिको न वै बोधस्तेषामप्यन्यतो यतः २७</p>
<p>तस्मात्तदमलं ब्रह्म निसर्गादेव बोधवत्।<br>
ध्येयं ध्यानविदां सम्यग्यद्विष्णोः परमं पदम् २८</p>
<p>न तद्यज्ञैर्न दानेन न तपोभिर्न तद्व्रतैः।<br>
पश्यन्त्येकाग्रमनसो ध्यानेनैव सनातनम् २९</p>
<p>तच्च विष्णोः परं रूपमनिर्देश्यमजं स्थिरम्।<br>
यतः प्रवर्तते सर्वं लयमभ्येति यत्र च ३०</p>
<p>अनिद्रमजमस्वप्नमरूपानाम शाश्वतम्।<br>
योगिनस्तं प्रपश्यन्ति ज्ञानदृश्यं सनातनम् ३१</p>
<p>निर्धूतपुण्यपापा ये ते विशन्त्येवमीश्वरम्।<br>
तच्च सर्वगतं ब्रह्म विष्णुः सर्वेश्वरेश्वरः।<br>
परमात्मा परः प्रोक्तः सर्वकारणकारणम् ३२</p>
<p>अनन्तशक्तिमीशेशं स्वप्रतिष्ठमनोपमम्।<br>
योगिनस्तं प्रपश्यन्ति भगवन्तं सनातनम् ३३</p>
<p>यत्र सर्वं यतः सर्वं यः सर्वं सर्वतश्च यः।<br>
योगिनस्तं प्रपश्यन्ति भगवन्तं सनातनम् ३४</p>
<p>सर्गादिकारणं यस्य स्वभावादेव शक्तयः।<br>
योगिनस्तं प्रपश्यन्ति भगवन्तं सनातनम् ३५</p>
<p>निर्धूतपुण्यपापा यं विशन्त्यव्ययमीश्वरम्।<br>
योगिनस्तं प्रपश्यन्ति भगवन्तं सनातनम् ३६</p>
<p>तत्र योगवतः सम्यक् पुरुषस्य नरेश्वर।<br>
यदुक्तं लक्षणं तन्मे गदतः श्रोतुमर्हसि ३७</p>
<p>ब्रह्मण्येव स्थितं चित्तं सर्वतः सन्निवर्तितम्।<br>
नान्यालम्बनसापेक्षं योगिनः सिद्धिकारकम् ३८</p>
<p>संस्थानमविकारेण चेतसो ब्रह्मसंस्थितौ।<br>
निवात इव दीपस्य योगिनः सिद्धिलक्षणम् ३९</p>
<p>एवमेकाग्रचित्तस्य पुण्यापुण्यमशेषतः।<br>
प्रयाति सङ्क्षयमृते देहारम्भकरे नृप ४०</p>
<p>देहारम्भकरस्यापि कर्मणः सङ्क्षयावहः।<br>
यो योगः पृथिवीपाल शृणु तस्यापि लक्षणम् ४१</p>
<p>यत्तद्ब्रह्म परं प्रोक्तं विष्ण्वाख्यमजमव्ययम्।<br>
चेतसः प्रलयस्तत्र योग इत्यभिधीयते ४२</p>
<p>योगसेवानिरोधेन प्रलीने तत्र चेतसि।<br>
पुरुषः कारनाभावाद्भेदं नैवानुपश्यति ४३</p>
<p>परात्मनोर्मनुष्येन्द्रविभागो ज्ञानकल्पितः।<br>
क्षये तस्यात्मपरयोर्विभागाभाग एव हि ४४</p>
<p>परमात्मात्मनोर्योऽयमविभागः परन्तप।<br>
स एव परमो योगः समासात्कथितस्तव ४५</p>
<p>यथा कमण्डलौ भिन्ने तत्तोयं सलिले गतम्।<br>
व्रजत्यैक्यं तथैवैतदुभयं कारणक्षयात् ४६</p>
<p>यथाग्निरग्नौ सङ्क्षिप्तः समानत्वमनुव्रजेत्।<br>
तदाख्यस्तन्मयो भूत्वा गृह्यते न विशेषतः ४७</p>
<p>एवं ब्रह्मात्मनोर्योगादकत्वमुपपन्नयोः।<br>
न भेदः कलशाकाशनभसोरिव जायते ४८</p>
<p>प्रक्षीणाशेषकर्मा तु यदा ब्रह्ममयः पुमान्।<br>
तदा स्वरूपमस्योक्तेर्गोचरे नोपपद्यते ४९</p>
<p>घटध्वंसे घटाकाशं न भिन्नं नभसो यथा।<br>
ब्रह्मणा हेयविध्वंसे विष्ण्वाख्येन पुमांस्तथा ५०</p>
<p>भिन्ने दृतौ यथा वायुर्नैवान्यः सह वायुना।<br>
क्षीणपुण्याघबन्धस्तु तथात्मा ब्रह्मणा सह ५१</p>
<p>ततः समस्तकल्याणसमस्तसुखसम्पदाम्।<br>
आह्लादमन्यमतुलं कमप्याप्नोति शाश्वतम् ५२</p>
<p>ब्रह्मस्वरूपस्य तदा ह्यात्मनो नित्यदैव सः।<br>
व्युत्तानकाले राजेन्द्रआस्ते हेयतिरोहितः ५३</p>
<p>आदर्शस्य मलाभावाद्वैमल्यं काशते यथा।<br>
ज्ञानाग्निदग्धहेयस्य सोऽह्लादो ह्यात्मनस्तथा ५४</p>
<p>यथा न क्रियते ज्योत्स्ना मलप्रक्षालनादिना।<br>
दोषप्रहाणं न ज्ञानमात्मनः क्रियते तथा ५५</p>
<p>यथोदुपानकरणात्क्रियते न जलाम्बरम्।<br>
सदैव नीयते व्यक्तिमसतः सम्भवः कुतः ५६</p>
<p>यथा हेयगणध्वंसादवबोधादयो गुणाः।<br>
प्रकाश्यन्ते न जन्यन्ते नित्या एवात्मनो हिते ५७</p>
<p>ज्ञानवैराग्यमैश्वर्यं धर्मश्च मनुजेश्वर।<br>
आत्मनो ब्रह्मभूतस्य नित्यमेव चतुष्टयम् ५८</p>
<p>एतदद्वैतमाख्यातमेष योगस्तवोदितः।<br>
अयं विष्णुरिदं ब्रह्म तथैतत्सत्यमुत्तमम् ५९</p>
<p>पुनश्च श्रूयतामेष सङ्क्षेपाद्गदतो मम।<br>
नानाद्वैकत्वविज्ञानस्वरूपमवनीपते ६०</p>
<p>आत्मा क्षेत्रज्ञसञ्ज्ञोऽयं संयुक्तः प्राकृतैर्गुणैः।<br>
तैरेव विगतैः शुद्धः परमात्मा निगद्यते ६१</p>
<p>ध्येयं ब्रह्म पुमान्ध्याता उपायो ध्यानसञ्ज्ञितः।<br>
यस्त्वेतत्करणेष्वास्ते तद्वर्गे का विभागता ६२</p>
<p>सङ्क्षेपादपि भूपाल सङ्क्षेपनपरं शृणु।<br>
पुत्राय यत्पिता ब्रूयात्स्वशिष्यायाथवा गुरुः ६३</p>
<p>न वासुदेवात्परमस्ति किञ्चिन्न वासुदेवाद्गदितं परं च।<br>
सत्यं परं वासुदेवोऽमितात्मा नमो नमो वासुदेवाय नित्यम् ६४</p>
<p>तस्मात्तमाराधय चिन्तयेशमभ्यर्चयानन्तमतन्द्रितात्मा।<br>
संसारपारं परमीप्समानैराराधनीयो हरिरेक एव ६५</p>
<p>आराधितोऽर्थान्धनकाङ्क्षकानां धर्मार्थिनां धर्ममशेषधर्मी।<br>
ददाति कामांश्च मनोनिविष्टान्मोक्षार्थिनां मुक्तिद एव विष्णुः ६६</p>
<p>इति विष्णुधर्मेषु योगाध्यायः।</p>
<h2 id="heading-99"></h2>
<p>अथैकाधिकशतमोऽध्यायः।<br>
शतानीक उवाच।<br>
ममैतत्कथितं सम्यगात्मविद्याश्रितं मुने।<br>
यत्त्वन्यच्छ्रोतुमिच्छामि तत्प्रसन्नो वदस्व मे १</p>
<p>येयं मुक्तिर्भगवता प्रोक्ता वर्णक्रमान्मम।<br>
तत्रेच्छामि मुने श्रोतुं वर्णाद्वर्णोत्तरोच्छ्रयम् २</p>
<p>शूद्रोवैश्यत्वमभ्येति कथं वैश्यश्च भार्गव।<br>
क्षत्रियत्वं द्विजश्रेष्ठ ब्राह्मणत्वं कथं ततः ३</p>
<p>विप्रत्वान्मुक्तियोग्यत्वं यथा याति महामुने।<br>
तदहं श्रोतुमिच्छामि त्वत्तो भार्गवनन्दन ४</p>
<p>शौनक उवाच।<br>
त्वद्युक्तोऽयमनुप्रश्नः कुरुवर्य शृणुष्व तम्।<br>
मयोच्यमानमखिलं वर्णानामुपकारकम् ५</p>
<p>शूद्रधर्मानशेषेण कुर्वञ्शूद्रोयथाविधि।<br>
वैश्यत्वमेति वैश्यश्च क्षत्रियत्वं स्वकर्मकृत् ६</p>
<p>विप्रत्वं क्षत्रियः सम्यग्द्विजधर्मपरो नृप।<br>
विप्रश्च मुक्तिलाभेन युज्यते सत्क्रियापरः ७</p>
<p>सर्वेषामेव वर्णानां स्वधर्ममनुवर्तताम्।<br>
सदोच्छ्रितिर्न्यूनकृतो हानिश्चोत्कृष्टकर्मणः ८</p>
<p>तेषां च ब्राह्मणादीनां वर्णधर्माननुक्रमात्।<br>
समुच्छ्रितिप्रदान्राजन्गदतो मे निशामय ९</p>
<p>अनसूया दया क्षान्तिः शौचं मङ्गलमस्पृहा।<br>
अकार्पण्यमनायासस्तथान्यः सार्ववर्णिकः १०</p>
<p>अष्टावेते गुणाः पुंसां परत्रेह च भूतये।<br>
भवन्ति कुरुशार्दूल पृथग्धर्मांश्च मे शृणु ११</p>
<p>यज्ञाध्ययनदानानि ब्रह्मक्षत्रविशां नृप।<br>
साधारणानि तेषां तु जीविकाकर्म कथ्यते १२</p>
<p>याजनाध्यापनैर्विप्रस्तथा शस्तप्रतिग्रहैः।<br>
भृत्यादिभरणं कुर्याद्यज्ञांश्च विभवे सति १३</p>
<p>भृत्यादिभरणे नालं स्ववृत्त्या हि यदा द्विजः।<br>
तदा जीवेत्समालम्ब्य वृत्तिं क्षत्रियवैश्ययोः १४</p>
<p>सन्त्यजेत समस्तांस्तान्न कुर्याद्वृत्तिसङ्करम्।<br>
आपत्कालेऽपि विप्रस्य शूद्रकर्म न शस्यते १५</p>
<p>प्रजानां पालनं सम्यग्विधिः प्रथमकल्पितः।<br>
राजन्यस्य महीपाल शस्त्राजीवेन वा भृतिः १६</p>
<p>तदुत्पन्नैर्धनैः कुर्यात्समस्ताः क्षत्रियक्रियाः।<br>
तस्याप्यापदि वैश्यस्य या वृत्तिः सा विधीयते १७</p>
<p>वाणिज्यं वैश्यजातस्य पशूनां पालनं कृषिः।<br>
दद्याद्यजेच्च विधिवत्तदुत्पन्नधनेन सः १८</p>
<p>द्विजातिजनशुश्रूषां क्रयविक्रयजैर्धनैः।<br>
शूद्रोयजेत्पाकयज्ञैर्दद्यादिष्टानि चार्थिनाम् १९</p>
<p>तस्मै शुश्रूषवे देयं जीर्णवस्त्रमुपानहौ।<br>
छत्त्रादिकं तथा कुर्यात्सम्यग्धर्मोपपादनम् २०</p>
<p>चतुर्णामपि वर्णानां धर्मस्ते कथितो मया।<br>
शृणुष्व च महीपाल धर्ममाश्रमिणामतः २१</p>
<p>कृतोपनयनः पूर्वं ब्रह्मचारी गुरोर्गृहे।<br>
गुरुशुश्रूषणं कुर्याद्भैक्षान्नकृतभोजनः २२</p>
<p>निवेद्य गुरवे भैक्षमत्तव्यं तदनुज्ञया।<br>
गुरोर्भुक्तवतः पश्चान्नातिस्वादुमुदावता २३</p>
<p>वह्निशुश्रूषणं क्रुयाद्वेदाहरणमेव च।<br>
गुरोरर्थे सदा तोयं समिदाहरणं तथा २४</p>
<p>पुष्पादीनां च कुर्वीत सुप्ते तस्मिञ्शयीत च।<br>
शयने च समुत्तिष्ठेत्तं व्रजन्तमनुव्रजेत् २५</p>
<p>आहूतश्च पठेत्तेन तन्मना नान्यतोमुखः।<br>
व्रतानि चरता संयग्ग्राह्यो वेदो यतात्मना।<br>
दण्डवत्प्लवनं स्नाने शस्तं नास्याङ्गशोधनम् २६</p>
<p>अधीत्य वेदान्वेदौ वा वेदं वापि यथाक्रमम्।<br>
अविप्लुतब्रह्मचर्यो गृहस्थाश्रममावसेत् २७</p>
<p>यथेष्टां दक्षिणां दत्त्वा गुरवे कुरुनन्दन।<br>
ततोऽनुज्ञां समासाद्य गृहस्थाश्रममावसेत् २८</p>
<p>तेनैवान्तं व्रजेत्प्राज्ञस्।<br>
तच्छुश्रूषणतत्परः वानप्रस्थाश्रमं तस्माच्।<br>
चतुर्थं वापि संश्रयेत्यथाक्रमं वा कुर्वीत दारसङ्ग्रहम् २९</p>
<p>ततस्त्वरोगिकुलजां तुल्यां पत्नीं समुद्वहेत्।<br>
गृहस्थाश्रमवृत्त्यर्थमव्यङ्गां विधिना नृप ३०</p>
<p>आख्यातवर्णधर्मेण धनं लब्ध्वा महीपते।<br>
कुर्वीत श्रद्धया युक्तो नित्यनैमित्तिकीः क्रियाः ३१</p>
<p>अभ्यागतातिथीन्बन्धून्भृत्यादीनातुरांस्तथा।<br>
तोषयेच्छक्तितोऽन्नेन वयांस्यन्त्यपशूनपि ३२</p>
<p>ऋतावुपगमश्चैव गृहस्थस्यापि शब्दितः।<br>
धर्मो धर्मभृतां श्रेष्ठ यज्ञोच्छिष्टं च भोजनम् ३३</p>
<p>हव्येन प्रीणयेद्देवान्पितृन्कव्येन शक्तितः।<br>
मनुष्यानन्नपानेन स्वाध्यायेन र्षितर्पणम् ३४</p>
<p>कुर्याच्च प्रीणनं नित्यं भूतानां बलिकर्मणा।<br>
प्रजापतिं सुतोत्पत्त्या हार्देन सकलं जनम् ३५</p>
<p>शुभेन कर्मणात्मानमुपदेशेन चात्मजान्।<br>
अनुजीविजनं वृत्या गृहस्थस्तोषयेत्सदा ३६</p>
<p>तथैवापरमानेभ्यः प्रदेयं गृहमेधिना।<br>
अन्नं भिक्षार्थिनो ये च परिव्राड्ब्रह्मचारिणः ३७</p>
<p>एवं गृहाश्रमे देवाः पितरो मुनयस्तथा।<br>
सर्वकामान्प्रयच्छन्ति मनुष्याश्च सुपूजिताः ३८</p>
<p>गृहस्थस्तु यदा पश्येद्वलीपलितमात्मनः।<br>
अपत्यस्य तथापत्यं तदारण्यं समाश्रयेत् ३९</p>
<p>पितृदेवातिथीनां तु स्मृतं तत्रापि पूजनम्।<br>
तथैवारण्यभोगश्च तपोभिश्चात्मकर्षणम् ४०</p>
<p>ब्रह्मचर्यं महीशय्या होमस्त्रिषवणाप्लुतिः।<br>
मौनादिकरणं शस्तं जटावल्कलधारणम् ४१</p>
<p>ग्रीष्मे पञ्चतपोभिश्च वर्षास्वभ्रावकाशिकैः।<br>
जलशय्या च हेमन्ते भाव्यं वननिकेतनैः ४२</p>
<p>इङ्गुदैरण्डतैलेन गात्राभ्यङ्गानि चेष्यते।<br>
श्यामाकनीवारमयं फलमूलैश्च भोजनम् ४३</p>
<p>अप्रवेशस्तथा ग्रामे वानप्रस्थविधिः स्मृतः।<br>
वानप्रस्थस्य ते प्रोक्तं धर्मलक्षणमादितः ४४</p>
<p>आश्रमणं त्वपरं भिक्षोः शृणुष्व गदतो मम।<br>
ग्रामैकरात्रिर्वसतिर्नगरे पञ्चरात्रिका ४५</p>
<p>सर्वसङ्गपरित्यागः क्षान्तिरिन्द्रियसंयमः।<br>
विकालभैक्षचरणमनारम्भस्तथा नृप ४६</p>
<p>आत्मज्ञानावबोधेच्छा ब्रह्मचर्यं समाधिना।<br>
आत्मावलोकनं चैव भिक्षोः शस्तानि पार्थिव ४७</p>
<p>चतुर्थश्चैष कथितस्तव भिक्षोर्मयाश्रमः।<br>
क्रमाद्विमुक्तिकामानां पुरुषाणामयं विधिः ४८</p>
<p>एवं तु वर्णधर्मेण तथा चाश्रमकर्मना।<br>
निजेन सम्पूज्य हरिं सिद्धिमाप्नोति मानवः ४९</p>
<p>ब्रह्मचारी गृहस्थश्च भिक्षुर्वैखानसस्तथा।<br>
कुर्वन्तो निजकर्माणि विष्णुमेव यजन्ति ते ५०</p>
<p>यतो हि देवताः सर्वा ब्रह्माद्याः कुरुनन्दन।<br>
अंशभूता जगद्धातुर्विष्णोरव्यक्तजन्मनः ५१</p>
<p>विश्वे देवा यतो विष्णुर्विष्णुः पितृगणो यतः।<br>
देवा यज्ञभुजश्चेशो यतः पापहरो हरिः ५२</p>
<p>विशे भूतानि भूतानि यतो विष्णुस्तथर्षयः।<br>
ततः सर्वाश्रमाणां हि पूज्य एको जनार्दनः ५३</p>
<p>सर्वेश्वरं सर्वमयं समस्तसंसारहेतुक्षयकारणेशम्।<br>
वरं वरेण्यं वरदं वरिष्ठं विष्णुं क्रियावान्यजते मनुष्यः ५४</p>
<p>यस्योदरे जगदिदं परमाणुभूतं।<br>
चन्द्रेन्द्ररुद्रमरुदश्विवसुप्रजेशैः।<br>
सर्वैः समेतममितात्मतनोस्तमेकम्।<br>
अभ्यर्च्य विष्णुमभिवाञ्छितमस्त्यलभ्यम् ५५</p>
<p>आराध्य यं भुवनभावनमच्युताख्यम्।<br>
ऐश्वर्यमीप्सितमवाप पतिः सुराणाम्।<br>
त्रैलोक्यसारममरार्चितपादपद्मम्।<br>
एकं तमेव हरिमर्चयतार्चनीयम् ५६</p>
<p>यस्याङ्घ्रिपद्मगलिताम्भसि देव दैत्ययक्षादिभिः सकलपापमपोह्य सिद्धिः।<br>
सम्प्राप्यते मरणजन्मजरापहन्त्री।<br>
विष्णोरजात्कथय कोऽभ्यधिकस्ततोऽस्ति ५७</p>
<p>कमलजहरसूर्यचन्द्रशक्रैः सततमभिष्टुतमाद्यमीशितारम्।<br>
सकलभुवनकार्यकारनेशं पुरुषतनुं प्रणतोऽस्मि वासुदेवम् ५८</p>
<p>इति विष्णुधर्मेषु वर्णाश्रमधर्माः।</p>
<h2 id="heading-100"></h2>
<p>अथ द्व्यधिकशततमोऽध्यायः।<br>
शतानीक उवाच।<br>
श्रुतं भगवतो रूपमद्वैते यत्त्वयोदितम्।<br>
विष्णोर्भृगुकुलश्रेष्ठ यच्च द्वैते महात्मनः १</p>
<p>अविद्याभिन्नदृग्बुद्धिः पुरुषो मुनिपुङ्गव।<br>
द्वैतभूते जगत्यस्मिन्नद्वैतं भावयेत्कथम् २</p>
<p>क्रोधलोभादयो दोषा ये मुक्तेः परिपन्थिनः।<br>
विनिवृत्तिरूपा येन तेषां येन वदेर्ह तम् ३</p>
<p>सर्वेश्वरेश्वरेशस्य च रूपं हरेः परम्।<br>
तच्चाहं श्रोतुमिच्छामि त्वत्तो भृगुकुलोद्वह ४</p>
<p>शौनक उवाच।<br>
सम्यक् पृष्टमिदं भूप भवता गुह्यमुत्तमम्।<br>
द्वैताद्वैतकथालापसम्बन्धादुपकारकम् ५</p>
<p>पुरा धर्मगृहे जज्ञे चतुर्मूर्तिर्नरेश्वर।<br>
देवदेवो जगद्धाता परमात्मा जनार्दनः ६</p>
<p>जगतः पालनार्थाय दुर्वृत्तनिधनाय च।<br>
स्वेच्छया भगवान्विष्णुः सम्भवत्येव भूतले ७</p>
<p>स्वर्गे वापि भूलोके वा भुवर्लोकेऽथवा विभुः।<br>
यत्र वा रोचते तत्र चिकीर्षुर्जगतो हितम् ८</p>
<p>तुरीयांशेन धर्मस्य भगवान्भूतभावनः।<br>
यदावतारं कृतवांस्तदा तच्चरितं शृणु ९</p>
<p>नरो नारायणश्चैव हरिः कृष्णस्तथैव च।<br>
विष्णोरंशांशका ह्येते चत्वारो धर्मसूनवः १०</p>
<p>तेषां नारायणनरौ गन्धमादनपर्वते।<br>
आत्मन्यात्मानमाधाय तेपते परमं तपः ११</p>
<p>ध्यायमानावनौपम्यं स्वकारणमकारणम्।<br>
वासुदेवमनिर्देश्यमप्रतर्क्यमजं परम्।<br>
योगयुक्तौ महामौनमास्थितौ गुरुतेजसौ १२</p>
<p>तयोस्तपःप्रभावेण न तताप दिवाकरः।<br>
ववौ चाशङ्कितो वायुः सुखस्पर्शो ह्यसर्करः १३</p>
<p>शिशिरोऽभवदत्यर्थं ज्वलन्नपि विभावसुः।<br>
सिंहव्याघ्रादयः सौम्याश्चेरुः सह मृगैर्गिरौ १४</p>
<p>तयोर्गौरवभारार्ता पृथिवी पृथिवीपते।<br>
चचाल भूधराश्चेलुश्चुक्षुभुश्च महाब्धयः १५</p>
<p>देवाश्च स्वेषु धिष्ण्येषु निष्प्रभेषु हतप्रभाः।<br>
बभूवुरवनीपाल परमं क्षोभमागताः १६</p>
<p>देवराजस्ततः शक्रः सन्त्रस्तस्तपसस्तयोः।<br>
युयोजाप्सरसः शुभ्रास्तयोर्विघ्नचिकीर्षया १७</p>
<p>इन्द्रउवाच।<br>
रम्भे तिलोत्तमे कुण्ठे घृताचि ललितावति।<br>
उम्लोचे सुभ्रुप्रम्लोचे सौरभेऽपि मदोद्धते १८</p>
<p>अलम्बुषे मिश्रकेशि पुण्डरीके वरूथिनि।<br>
विलोभनीयं बिभ्राणा वपुर्मन्मथबोधनम्।<br>
गन्धमादनमासाद्य कुरुध्वं वचनं मम १९</p>
<p>नरनारायणौ तत्र तपोदीक्षान्वितौ द्विजौ।<br>
तप्येते धर्मतनयौ तपः परमदुश्चरम् २०</p>
<p>तावस्माकं वरारोहाः कुर्वाणौ परमं तपः।<br>
कर्मातिशयदुःखार्तिप्रदावयतिनाशकौ २१</p>
<p>तद्गच्छत न भीः कार्या भवतीभिरिदं वचः।<br>
स्मरः सहायो भविता वसन्तश्च वराङ्गनाः २२</p>
<p>रूपं च वः समालोक्य मदनोद्दीपनं परम्।<br>
कन्दर्पवशमभ्येति विवशः को न मानवः २३</p>
<p>शौनक उवाच।<br>
इत्युक्ता देवराजेन मदनेन समं तदा।<br>
जग्मुरप्सरसः सर्वा वसन्तश्च महीपते २४</p>
<p>गन्धमादनमासाद्य पुंस्कोकिलकुलाकुलम्।<br>
चकार माधवो रम्यं प्रोत्फुल्लवनपादपम् २५</p>
<p>प्रववौ दक्षिणः सद्यो मलयानुगतोऽनिलः।<br>
भृङ्गमालारुतरवैर्रमणीयमभूद्वनम् २६</p>
<p>गन्धश्च सुरभिः सद्यो वनराजिसमुद्भवः।<br>
किन्नरोरगयक्षाणां बभूव घ्राणतर्पणः २७</p>
<p>वराङ्गनाश्च ताः सर्वा नरनारायणावृषी।<br>
विलोभयितुमारब्धा वराङ्गललितैः स्मितैः २८</p>
<p>जगुर्मनोहरं काश्चिन्ननृतुश्चात्र चापराः।<br>
अवादयंस्तथैवान्या मनोहरतरं नृप २९</p>
<p>हावैर्भावैः स्मितैस्त्रासैस्तथान्या वल्गुभाषितैः।<br>
तयोः क्षोभाय तन्वङ्ग्यश्चक्रुरुद्यममङ्गनाः ३०</p>
<p>तथापि न तयोः कश्चिन्मनसः पृथिवीपते।<br>
विकारोऽभवदध्यात्मपारसम्प्राप्तचेतसोः ३१</p>
<p>निवातस्थौ यथा दीपावकम्पौ नृप तिष्ठतः।<br>
वासुदेवार्पणे स्वच्छे तथैव मनसी तयोः ३२</p>
<p>पूर्यमाणोऽपि चाम्भोभिर्भुवमन्यां महोदधिः।<br>
यथा न याति न ययौ तथा तन्मानसं क्वचित् ३३</p>
<p>सर्वभूतहितौ ब्रह्म वासुदेवमयं परम्।<br>
मन्यमानौ न रागस्य द्वेषस्य च वशङ्गतौ ३४</p>
<p>स्मरोऽपि न शशाकाथ प्रवेष्टुं हृदयं तयोः।<br>
विद्यामयं दीपयुतमन्धकारमिवालयम् ३५</p>
<p>पुष्पोज्ज्वलांस्तरुवरान्वसन्तं दक्षिणानिलम्।<br>
ताश्चैवाप्सरसः सर्वाः कन्दर्पं च महामुनी ३६</p>
<p>यच्चारब्धं तपस्ताभ्यामात्मानं गन्धमादनम्।<br>
ददृशातेऽखिलं रूपं ब्रह्मणः पुरुषर्षभ ३७</p>
<p>दाहाय नानलो वह्नेर्नापःक्लेदाय चाम्भसः।<br>
तद्द्रव्यमेव तद्द्रव्यविकाराय न वै यतः ३८</p>
<p>ततो विज्ञानविज्ञातपरब्रह्मस्वरूपयोः।<br>
मधुकन्दर्पयोषित्सु विकारो नाभवत्तयोः ३९</p>
<p>ततो गुरुतरं यत्नं वसन्तमदनौ नृप।<br>
चक्राते ताश्च तन्वङ्ग्यस्तत्क्षोभाय पुनः पुनः ४०</p>
<p>अथ नारायणो धैर्यगाम्भीर्योदार्यमानसः।<br>
ऊरोरुत्पादयामास तां वरोरुबलां तदा ४१</p>
<p>त्रैलोक्यसुन्दरीरत्नमशेषमवनीपते।<br>
गुणलाघवमभ्येति यस्याः सन्दर्शनादनु ४२</p>
<p>तां विलोक्य महीपाल चकम्पे माधवानिलम्।<br>
वसन्तो विस्मयं यातः संयातः संस्मरं स्मरः ४३</p>
<p>रम्भातिलोत्तमाद्याश्च विलक्षा देवयोषितः।<br>
न रेजुरवनीपाल तल्लक्षहृदयेक्षणाः ४४</p>
<p>ततः कामो वसन्तश्च पार्थिवाप्सरसश्च ताः।<br>
प्रणम्य भगवन्तौ तौ तुष्टुवुर्मुनिसत्तमौ ४५</p>
<p>प्रसीदतु जगद्धाता यस्य देवस्य मायया।<br>
मोहिताः स्म विजानीमो नान्तरं वन्द्यनिन्द्ययोः ४६</p>
<p>प्रसीदतु स नो देवो यस्य रूपमिदं द्विधा।<br>
धाम भूतस्य लोकानामनादेरत्र तिष्ठति ४७</p>
<p>नरनारायणौ देवौ शार्ङ्गचक्रायुधावुभौ।<br>
आस्तां प्रसादसुमुखावस्माकमपराधिनाम् ४८</p>
<p>निधानं सर्वविद्यानां सर्वपापेन्धनानलः।<br>
नारायणो नो भगवान्सर्वपापं व्यपोहतु ४९</p>
<p>शार्ङ्गचक्रायुधः श्रीमानात्मज्ञानमयोऽनघः।<br>
नरः समस्तपापानि हत्वात्मा सर्वदेहिनाम् ५०</p>
<p>जटाकलापबन्धोऽयमनयोरक्षयात्मनोः।<br>
सौम्या च दृष्टिः पापानि हन्तु सर्वाणि नः शुभा ५१</p>
<p>प्रसीदतु नरोऽस्माकं तथा नारायणोऽव्ययः।<br>
अपराधः कृतोऽस्माभिर्ययोरव्यक्तजन्मनोः ५२</p>
<p>क्व मूर्तिरैश्वर्यगुणैर्युक्ता दिव्यैर्महात्मनोः।<br>
क्व नः शरीरकाणीदृग्मिश्रकर्मचितानि वै ५३</p>
<p>तथाप्यविद्यादुष्टेन मनसा यः कृतो हि वाम्।<br>
अस्माभिरपराधोऽयं क्षम्यतां सुमहाद्युती ५४</p>
<p>शरणं च प्रपन्नानां तवास्मीति च वादिनाम्।<br>
प्रसादं पितृहन्तॄणामपि कुर्वन्ति साधवः ५५</p>
<p>एष एव वरोऽस्माकमविवेकाहृतो महान्।<br>
त्रैलोक्यवन्द्यौ यन्नाथौ विलोभयितुमागताः ५६</p>
<p>प्रसीद देव विज्ञानघनमूढदृशामपि।<br>
भवन्ति सन्तः सततं सद्धर्मन्यवतारकाः ५७</p>
<p>दृष्ट्वैतन्नः समुत्पन्नं यथा स्त्रीरत्नमीदृशम्।<br>
त्वयि नारायणोत्पन्ना श्रेष्ठा पारवती मतिः ५८</p>
<p>तेन सत्येन सत्यात्मन्परमात्मन्सनातनम्।<br>
नारायण प्रसीदेति सर्वलोकपरायण ५९</p>
<p>प्रसन्नबुद्धे शान्तात्मन्प्रसन्नवदनेक्षण।<br>
प्रसीद योगिनामीश नर सर्वगताच्युत ६०</p>
<p>नमस्यामो नरं देवं तथा नारायणं हरिम्।<br>
नमो नराय नम्याय नमो नारायणाय च ६१</p>
<p>प्रसन्नानामनाथानामपराधवतां प्रभुः।<br>
शं करोतु नरोऽस्माकं शं नारायण देहि नः ६२</p>
<p>शौनक उवाच।<br>
एवमभ्यर्थितः स्तुत्या रागद्वेषादिवर्जितः।<br>
प्राहेशः सर्वभूतानां साध्यो नारायणो नृप ६३</p>
<p>स्वागतं मधवे काम भवतोऽप्सरसामपि।<br>
यत्कार्यमागतानां व इहास्माभिस्तदुच्यताम् ६४</p>
<p>यूयं संसिद्धये नूनमस्माकं वलशत्रुणा।<br>
सम्प्रेषितास्ततोऽस्माकं नृत्तगेयादिदर्शितम् ६५</p>
<p>न वयं नृत्तगीतेन नाङ्गचेष्टादिभाषितैः।<br>
लुभ्यामो विषतो मन्ये विषया दारुणात्मकाः ६६</p>
<p>शब्दादिसङ्गदुष्टानि यदा नाक्षाणि नः शुभाः।<br>
तदा नृत्तादयो भावाः कथं लोभप्रदायिनः ६७</p>
<p>ते सिद्धाः स्म न वै साध्या भवतीनां स्मरस्य च।<br>
माधवस्य च शक्रोऽपि स्वास्थ्यं यात्वविशङ्कितः ६८</p>
<p>योऽसौ परस्मात्परमः पुरुषात्परमेश्वरः।<br>
परमात्मा हृषीकेशः स्थावरस्य चरस्य च ६९</p>
<p>उत्पत्तिहेतुरन्ते च यस्मिन्सर्वं प्रलीयते।<br>
स सर्ववासिदेवत्वाद्वासुदेवेत्युदाहृतः ७०</p>
<p>वयमंशांशकास्तस्य चतुर्व्यूहस्य मायिनः।<br>
तदादेशितवर्त्मनो जगद्बोधाय देहिनः ७१</p>
<p>तं सर्वभूतं सर्वेशं सर्वत्र समदर्शिनः।<br>
पश्यन्तः कुत्र रागादीन्करिष्यामो विभेदकान् ७२</p>
<p>वसन्ते मयि चेन्द्रेच भवतीषु तथा स्मरे।<br>
यदा स एव विश्वात्मा तदा द्वेषादयः कथम् ७३</p>
<p>तन्मयान्यविभक्तानि यदा सर्वेषु जन्तुषु।<br>
पृथिव्यापस्तथा तेजो वायुराकाशमेव च ७४</p>
<p>तथेन्द्रियाण्यहङ्कारो बुद्धिश्च न पृथग्यतः।<br>
समदृष्टिर्यतः कुत्र रागद्वेषौ प्रवर्ततः ७५</p>
<p>आत्मा चायमभेदेन यतः सर्वेषु जन्तुषु।<br>
सर्वेश्वरेश्वरो विष्णुः कुत्र रागादयस्ततः ७६</p>
<p>ब्रह्माणमिन्द्रमीशानमादित्यान्मरुतोऽखिलान्।<br>
विश्वेदेवानृषीन्साध्यान्वसून्पितृगणांस्तथा ७७</p>
<p>यक्षराक्षसभूतादीन्नागसर्पसरीसृपान्।<br>
मनुष्यपक्षिगोरूपगजसिंहजलेचरान् ७८</p>
<p>मक्षिकामशकादंशाञ्शलभानलसान्कृमीन्।<br>
गुल्मवृक्षलतावल्लित्वक्सारतृणजातिजान् ७९</p>
<p>यच्च किञ्चिददृश्यं वा दृश्यं वा त्रिदशाङ्गनाः।<br>
मन्यध्वं रूपमेकस्य तत्सर्वं परमात्मनः ८०</p>
<p>जानमानः कथं विष्णुमात्मानं परमं च यत्।<br>
रागद्वेषौ तथा लोभं कः कुर्यादमराङ्गनाः ८१</p>
<p>सर्वभूतस्थिते विष्णौ सर्वगे सर्वधातरि।<br>
निपात्यतां पृथग्भूते कुत्र रागादिको गणः ८२</p>
<p>एवमस्मासु युष्मासु सर्वभूतेषु चाबलाः।<br>
तन्मयत्वैकभूतेषु रागाद्यवसरः कुतः ८३</p>
<p>सम्यग्दृष्टिरियं प्रोक्ता समस्तैक्यावलोकिनी।<br>
पृथग्विज्ञानमत्रैव लोकसंव्यवहारवत् ८४</p>
<p>भूतेन्द्रियान्तःकरणप्रधानपुरुषात्मकम्।<br>
जगद्यदेतदखिलं तदा भेदः किमात्मकः ८५</p>
<p>भवन्ति लयमायान्ति समुद्रेसलिलोर्मयः।<br>
न वारिभेदतो भिन्नास्तथैवैक्यादिदं जगत् ८६</p>
<p>यथाग्नेरर्चिषः पीताः पिङ्गलारुणधूसराः।<br>
भवन्ति नाग्निभेदेन तथैतद्ब्रह्मणो जगत् ८७</p>
<p>भवतीभिश्च यत्क्षोभमस्माकं स पुरन्दरः।<br>
कारयत्यसदेतच्च विवेकाधारचेतसाम् ८८</p>
<p>भवत्यः स च देवेन्द्रोलोकाश्च ससुरासुराः।<br>
समुद्राद्रिवनोपेता मद्देहान्तरगोचराः ८९</p>
<p>यथेयं चारुसर्वाङ्गी भवतीनां मयोरुतः।<br>
दर्शिता दर्शयिष्यामि तथात्रैवाखिलं जगत् ९०</p>
<p>प्रयातु शक्रो मा गर्वमिन्द्रत्वं कस्य सुस्थिरम्।<br>
यूयं च मा स्मयं यात सन्ति रूपान्विताः स्त्रियः ९१</p>
<p>किं सुरूपं कुरूपं वा यदा भेदो न दृश्यते।<br>
तारतम्यं सुरूपत्वे सततं भिन्नदर्शिनाम् ९२</p>
<p>भवतीनां स्मयं मत्वा रूपौदार्यगुणोद्भवम्।<br>
मयेयं दर्शिता तन्वी ततस्तच्छममिच्छता ९३</p>
<p>यस्मान्मदूरोरुद्भूता इयमिन्दीवरेक्षणा।<br>
उर्वशी नाम कल्याणी भविष्यति ततोऽप्सराः ९४</p>
<p>तदियं देवराजाय नीयतां वरवर्णिनी।<br>
भवत्यस्तेन चास्माकं प्रेषिताः प्रीतिमिच्छता ९५</p>
<p>वक्तव्यश्च सहस्राक्षो नास्माकं भोगकारणात्।<br>
तपश्चर्या न चाप्राप्यफलं प्राप्तुमभीप्सितम् ९६</p>
<p>सन्मार्गमस्य जगतो दर्शयिष्यन्करोम्यहम्।<br>
तपो नरेण सहितो जगतः पालनोद्यतः ९७</p>
<p>यदि कश्चित्तवाबाधां करोति त्रिदशेश्वर।<br>
तमहं वारयिष्यामि निर्वृतो भव वासव ९८</p>
<p>कर्तासि चेत्त्वमाबाधामदुष्टस्येह कस्यचित्।<br>
तवापि शास्तैतदहं प्रवर्तिष्याम्यसंशयम् ९९</p>
<p>एतज्ज्ञात्वा न सन्तापस्त्वया कार्यो हि मां प्रति।<br>
उपकाराय जगतामवतीर्णोऽस्मि वासव १००</p>
<p>या चेयमुर्वशी मत्तः समुद्भूता पुरन्दर।<br>
त्रेताग्निहेतुभूतेयमैलं प्राप्य भविष्यति १०१</p>
<p>इति विष्णुधर्मेषूर्वशीशम्भवः।</p>
<h2 id="heading-101"></h2>
<p>अथ त्र्! यधिकशततमोऽध्यायः।<br>
शौनक उवाच।<br>
इत्युक्तेऽप्सरसः सर्वाः प्रणिपत्यातिविस्मिताः।<br>
ऊचुर्नारायणं देवं तद्दर्शनकुतूहलाः १</p>
<p>उक्तो भगवता योऽयमुपदेशो हितार्थिनाम्।<br>
प्रोक्तः स सर्वो विज्ञातो माहात्म्यं विदितं च ते २</p>
<p>यत्त्वेतद्भवता प्रोक्तं प्रसन्नेनाव्ययात्मना।<br>
दर्शितेयं विशालाक्षी दर्शयिष्यामि वो जगत् ३</p>
<p>तन्नाथ सर्वभावेन प्रपन्नानां जगत्पते।<br>
दर्शयात्मानमखिलं दर्शितेयं यथोर्वशी ४</p>
<p>यदि देवापराद्धेषु नास्मासु कुपितं तव।<br>
मनस्तज्जगतमीश दर्शयात्मानमात्मना ५</p>
<p>देवदेव उवाच।<br>
पश्यतेहाखिलांल्लोकान्मम देहे सुराङ्गनाः।<br>
मधुं मदनमात्मानं यच्चान्यद्द्रष्टुमिच्छथ ६</p>
<p>शौनक उवाच।<br>
इत्युक्त्वा भगवान्देवस्तदा नारायणो नृप।<br>
उच्चैर्जहास स्वनवत्तत्राभूदखिलं जगत् ७</p>
<p>ब्रह्मा प्रजापतिः शक्रः सह रुद्रैः! पिनाकधृक्।<br>
आदित्या वसवः साध्या विश्वेदेवा महर्षयः ८</p>
<p>नासत्यदस्रावनिलाः सर्वे सर्वे तथाग्नयः।<br>
यक्षगन्धर्वसिद्धाश्च पिशाचाः किन्नरोरगाः ९</p>
<p>समस्ताप्सरसो विद्याः साङ्गा वेदास्तदुक्तयः।<br>
मनुष्याः पशवः कीटाः पक्षिणः पादपास्तथा १०</p>
<p>सरीसृपाश्च ये सूक्ष्मा यच्चान्यज्जीवसञ्ज्ञितम्।<br>
समुद्राः! सकलाः शैलाः सरितः काननानि च ११</p>
<p>द्वीपान्यशेषाणि तथा नदाः सर्वसरांसि च।<br>
नगरग्रामपूर्णा च मेदिनी मेदिनीपते।<br>
देवाङ्गनाभिर्देवस्य देहे दृष्टं महात्मनः १२</p>
<p>नक्षत्रग्रहताराभिः समवेतं नभस्तलम्।<br>
ददृशुस्ताः सुचार्वङ्ग्यस्तस्यान्तर्विश्वरूपिणः १३</p>
<p>नोर्ध्वं न तिर्यङ्नाधश्च यदान्तस्तस्य दृश्यते।<br>
तमनन्तमनादिं च ततस्तास्तुष्टुवुः प्रभुम् १४</p>
<p>मदनेन समं सर्वा मधुना च सुराङ्गनाः।<br>
ससाध्वसा भक्तिमत्यः परं विस्मयमागताः १५</p>
<p>अप्सरस ऊचुः।<br>
पश्याम नादिं तव देव नान्तं न मध्यमव्याकृतरूपपारम्।<br>
परायणं त्वा जगतामनन्तं नताः स्म नारायणमात्मभूतम् १६</p>
<p>मही दिवं वायुजलाग्नयस्त्वं शब्दादिरूपश्च परापरात्मन्।<br>
त्वत्तो भवत्यच्युत सर्वमेतदभेदरूपोऽसि विभो त्वमेभिः १७</p>
<p>द्रष्टासि रूपस्य रसस्य वेत्ता श्रोता च शब्दस्य हरे त्वमेकः।<br>
स्प्रष्टा भवान्स्प्रशवतोऽखिलस्य घ्रातासि गन्धस्य पृथक्शरीरी १८</p>
<p>सुरेषु सर्वेषु न सोऽस्ति कश्चिन्मनुष्यलोके च न सोऽस्ति कश्चित्।<br>
पश्वादिवर्गे च न सोऽस्ति कश्चिद्यो नांशभूतस्तव देवदेव १९</p>
<p>ब्रह्माद्युपेन्द्रप्रमुखानि सौम्येष्विन्द्राग्निरूपाणि च वीर्यवत्सु।<br>
रुद्रान्तकादीनि च रौद्रवत्सु रूपेषु रूपाणि तवोत्तमानि २०</p>
<p>समुद्ररूपं तव धैर्यवत्सु तेजस्विरूपेषु रविस्तथाग्निः।<br>
क्षमाधनेषु क्षितिरूपमग्र्यं रूपं तवाग्र्यं बलवत्सु वायुः २१</p>
<p>मनुष्यरूपं तव राजसेषु मूढेषु सर्वेश्वर पादपोऽसि।<br>
दर्पान्वितेष्वच्युत दानवस्त्वं सनत्सुजातश्च विवेकवत्सु २२</p>
<p>रसस्वरूपेण जले स्थितोऽसि गन्धस्वरूपो भवतो धरित्र्! यम्।<br>
दृश्यस्वरूपश्च हुताशने त्वं स्पर्शस्वरूपो भगवान्समीरे २३</p>
<p>शब्दात्मकं ते नभसि स्वरूपं मन्तव्यरूपो मनसि प्रभो त्वम्।<br>
बोधव्यरूपश्च विभो त्वमेकः सर्वत्र सर्वेश्वर सर्वभूतः २४</p>
<p>पश्याम ते नाभिसरोजमध्ये ब्रह्माणमेतं च हरं भ्रुकूट्यम्।<br>
तत्राश्विनौ कर्णगतौ समस्ताणवस्थितान्बाहुषु लोकपालान् २५</p>
<p>घ्राणेऽनिलं नेत्रगतौ रवीन्दू जिह्वा च ते नाथ सरस्वतीयम्।<br>
पादौ धरित्रीं जठरं समस्तांल्लोकान्हृषीकेश विलोकयामः २६</p>
<p>जङ्घे वियत्पादकराङ्गुलीषु पिशाचरक्षोरगसिद्धसङ्घान्।<br>
पुंस्त्वे प्रजानां पतिरोष्ठयुग्मे प्रतिष्ठितास्ते क्रतवः समस्ताः २७</p>
<p>सर्वेष्टयस्ते दशनेषु देव दंष्टृआसु विद्या भवतश्चतस्रः।<br>
रोमस्वशेषास्तव देवसङ्घा विद्याधरा नाथ कराङ्घ्रिरेखाः।<br>
साङ्घाः समस्तास्तव देव वेदाः समास्थिता बहुषु सन्धिभूताः २८</p>
<p>वराहरूपं धरणीधृतस्ते नृसिंहरूपं च सटाकरालम्।<br>
पश्याम ते वाजिशिरस्तथोच्चैस्त्रिविक्रमे यश्च तवाप्रमेयः २९</p>
<p>अमी समुद्रास्तव देव देहे मेर्वादयः शैलवरास्तवामी।<br>
इमाश्च गङ्गाप्रमुखाः स्रवत्यो द्वीपान्यशेषाणि वनानि चैव ३०</p>
<p>स्तुवन्ति चैते मुनयस्तवेश देहे स्थितास्त्वन्महिमानमग्र्यम्।<br>
त्वामीशितारं जगतामनन्तं यज्ञेशमर्चन्ति च यज्विनोऽमी ३१</p>
<p>त्वत्तो न सौम्यं जगतीह किञ्चित्त्वत्तो न रौद्रंच समस्तमूर्ते।<br>
त्वत्तो न शीतं न च केशवोष्णं सर्वस्वरूपातिशयी त्वमेकः ३२</p>
<p>प्रसीद सर्वेश्वर सर्वभूत सनातनात्मन्परमेश्वरेश।<br>
त्वन्मायया मोहितमानसाभिर्यत्तेऽपराद्धं तदिदं क्षमस्व ३३</p>
<p>किं वापराद्धं तव देव मूढैर्यन्मायया नो हृदयं तथापि।<br>
पापावशं किं प्रणतार्तिहारिन्मनो हि नो विङ्कलतामुपैति ३४</p>
<p>न तेऽपराद्धं यदि वापराद्धमस्माभिरुन्मार्गविवर्तनीभिः।<br>
तत्क्षम्यतां सृष्टिकरस्तवैव देवापराधं सृजतो विवेकान् ३५</p>
<p>नमो नमस्ते गोविन्द नारायण जनार्दन।<br>
त्वन्नामस्मरणात्पापमशेषं नः प्रणश्यतु ३६</p>
<p>ततोऽनन्त नमस्तुभ्यं विश्वात्मन्विश्वभावन।<br>
त्वन्नामस्मरणात्पापमशेषं नः प्रणश्यतु।<br>
नमो नमस्ते वैकुण्ठ श्रीवत्साङ्काब्जलोचन।<br>
वरेण्य यज्ञपुरुष प्रजापालक वामन।<br>
नमोऽस्तु तेऽब्जनाभाय प्रजापतिकृते हरे।<br>
त्वन्नामस्मरणात्पापमशेषं नः प्रणश्यतु ३७</p>
<p>संसारार्णवपोताय नमस्तुभ्यमधोक्षज।<br>
त्वन्नामस्मरणात्पापमशेषं नः प्रणश्यतु ३८</p>
<p>नमः परस्मै श्रीशाय वासुदेवाय वेधसे।<br>
स्वेच्छया गुणभोक्तृत्वे सर्गान्तस्थितिकारिणे ३९</p>
<p>उपसंहार विश्वात्मन्रूपमेतत्समन्ततः।<br>
वर्धमानं न नो द्रष्टुं समर्थं चक्षुरीश्वर ४०</p>
<p>प्रलयाग्निसहस्रस्य समा दीप्तिस्तवाच्युत।<br>
प्रमाणेन दिशो भूमिर्गगनं च समावृतम् ४१</p>
<p>न विद्मः क्व नु वर्तामो भवान्नैवोपलक्ष्यते।<br>
सर्वं जगदिहैकस्थं पिण्डितं लक्षयामहे ४२</p>
<p>किं वर्णयामो रूपं ते किं प्रमाणमिदं हरे।<br>
माहात्म्यं किन्तु ते देव जिह्वाया यन्न गोचरम् ४३</p>
<p>वक्त्राणामयुतेनापि बुद्धीनामयुतायुतैः।<br>
गुणानां वर्णनं नाथ तव वक्तुं न शक्यते ४४</p>
<p>तदेतद्दर्शितं रूपं प्रसादः परमः कृतः।<br>
छन्दतो जगतामीश तदेतदुपसंहर ४५</p>
<p>शौनक उवाच।<br>
इत्येवं संस्तुतस्ताभिरप्सरोभिर्जनार्दनः।<br>
दिव्यज्ञानोपपन्नानां तासां प्रत्यक्षमीश्वरः।<br>
विवेश सर्वभूतानि स्वैरंशैर्भूतभावनः ४६</p>
<p>तं दृष्ट्वा सर्वभूतेषु लीयमानमधोक्षजम्।<br>
विस्मयं परमं जग्मुः समस्ता देवयोषितः ४७</p>
<p>स च सर्वेश्वरः शैलान्पादपान्सागरान्भुवम्।<br>
जलमग्निं तथा वायुमाकाशं च विवेश ह ४८</p>
<p>काले दिक्ष्वथ सर्वात्मा मनुष्यात्मन्यथापि च।<br>
आत्मरूपः स्थितः स्वेन महिम्ना भावयञ्जगत् ४९</p>
<p>देवदानवरक्षांसि यक्षविद्याधरोरगान्।<br>
मनुष्यपशुकीटादीन्मृगपक्ष्यन्तरिक्षगान् ५०</p>
<p>येऽन्तरिक्षे तथा भूमौ दिवि ये ये जलाश्रयाः।<br>
तान्प्रविश्य स विश्वात्मा पुनस्तद्रूपमास्थितः।<br>
नरेण सार्छं यत्ताभिर्दृष्टपूर्वमरिन्दम ५१</p>
<p>ताः परं विस्मयं गत्वा सर्वास्त्रिदशयोषितः।<br>
प्रणेमुः साध्यसाः पाण्डुवदना नृपसत्तम ५२</p>
<p>नारायणोऽपि भगवानाह तास्त्रिदशाङ्गनाः।<br>
नीयतामुर्वशी भद्रायत्रास्ते त्रिदशेश्वरः ५३</p>
<p>भवतीनां हितार्थाय सर्वभूतेष्वसाविति।<br>
ज्ञानमुत्पादितं भूयो लयं भूतेषु कुर्वता ५४</p>
<p>तद्गच्छत समस्तोऽयं भूतग्रामो मदंशकः।<br>
अहमप्यात्मभूतस्य वासुदेवस्य योगिनः ५५</p>
<p>यस्मात्परतरं नास्ति योऽनन्तः परिपठ्यते।<br>
तमजं सर्वभूतेशं जानीत परमं पदम् ५६</p>
<p>अहं भवत्यो देवाश्च मनुष्याः पशवश्च ये।<br>
एतत्सर्वमनन्तस्य देवदेवस्य विस्तृतिः ५७</p>
<p>एतज्ज्ञात्वा समं सर्गं सदेवासुरमानुषम्।<br>
सपश्वादिगणं चैव द्रष्टव्यं त्रिदशाङ्गनाः ५८</p>
<p>शौनक उवाच।<br>
इत्युक्तस्तेन देवेन समस्तास्ताः सुरस्त्रियः।<br>
प्रणम्य तौ समदनाः सवसन्ताश्च पार्थिव ५९</p>
<p>आदाय चोर्वशीं भूयो देवराजमुपागताः।<br>
आचख्युश्च यथावृत्तं देवराजाय तत्तथा ६०</p>
<p>तथा त्वमपि राजेन्द्रसर्वभूतेषु केशवम्।<br>
चिन्तयन्समतां गच्छ समतैव हि मुक्तये ६१</p>
<p>जानन्नेवमशेषेषु भूतेषु परमेश्वरम्।<br>
वासुदेवं कथं दोषांल्लोभादीन्न प्रहास्यसि ६२</p>
<p>सर्वभूतानि गोविन्दाद्यदा नान्यानि भूपते।<br>
तदा वैरादयो भावाः क्रियतां कुत्र पार्थिव ६३</p>
<p>इह पश्यञ्जगत्सर्वं वासुदेवात्मकं नृप।<br>
एतदेव हि कृष्णेन रूपमाविष्कृतं तदा ६४</p>
<p>परमस्मादपि महद्रूपं यत्कथितं तव।<br>
जन्मादिभावरहितं तद्विष्णोः परमं पदम् ६५</p>
<p>सङ्क्षेपेण च भूपाल श्रूयतां यद्वदामि ते।<br>
यन्मतौ पुरुषः कृत्वा परं निर्वाणमृच्छति ६६</p>
<p>सर्वं विष्णुः समस्तौ हि भावाभावौ च तन्मयौ।<br>
सदसत्सर्वमीशेशो वासुदेवः परं पदम् ६७</p>
<p>भवजलधिगतानां द्वन्द्ववाताहतानां।<br>
सुतदुहितृकलत्रत्राणभारार्दितानाम्।<br>
विषमविषयतोये मज्जतामप्लवानां।<br>
भवति शरणमेको विष्णुपोतो नराणाम् ६८</p>
<p>इति विष्णुधर्मेषूर्वशीसम्भवे विश्वरूपप्रदर्शनम्।</p>
<h2 id="heading-102"></h2>
<p>अथ चतुरधिकशततमोऽध्यायः।<br>
शौनक उवाच।<br>
इत्युक्तं तव धर्मज्ञ विष्णोर्माहात्म्यमुत्तमम्।<br>
स्वरूपं च जगद्धातुराराधनविनिश्चयः १</p>
<p>आराधितात्फलं यच्च केशवात्प्राप्यते नरैः।<br>
कथितश्च महाभाग दानानां विस्तराद्विधिः २</p>
<p>योगद्वैधं च कथितमद्वैतं द्वैतमेव च।<br>
अद्वैतभावनोपायो विस्तराच्च तवोदितः ३</p>
<p>सङ्क्षेपविस्तराभ्यां च सर्वमेतत्तवोदितम्।<br>
देवदेवस्य माहात्म्यं सर्वगस्याव्ययात्मनः ४</p>
<p>स एष सर्वप्रवरः सर्वभूतश्च माधवः।<br>
सर्वमत्र च सर्वस्मिन्नेष एव प्रतिष्ठितः ५</p>
<p>त्रियुगं पुण्डरीकाक्षमपवर्गमहाह्रदम्।<br>
समुत्पत्य पराह्लादमनन्तं प्रतिपद्यते ६</p>
<p>शतानीक उवाच।<br>
श्रुतमेतन्मया पूर्वं विस्तरेण त्वयोदितम्।<br>
यत्त्वेतत्त्रियुगेत्युक्तं तस्य निर्वचनं वद ७</p>
<p>चतुर्युगेन कालस्य परिसङ्ख्या यदा द्विज।<br>
त्रियुगेन तदा विष्णोः क्रियते किं विशेषणम् ८</p>
<p>कृतं त्रेता द्वापरं च कलिश्चेति चतुर्युगम्।<br>
यदा जगति विख्यातं तदा त्रियुगता कुतः ९</p>
<p>शौनक उवाच।<br>
साधु पृष्टोऽस्मि भूपाल भवता त्रियुगाश्रितम्।<br>
विशेषणमनन्तस्य गदतस्तन्निशामय १०</p>
<p>काष्ठा पार्थिव विज्ञेया निमेषा दश पञ्च च।<br>
काष्ठात्रिंशत्कला ज्ञेया मुहूर्तं तावतीः कलाः ११</p>
<p>त्रिंशन्मुहूर्ता भूपाल तथाहोरात्रमुच्यते।<br>
तत्सङ्ख्यातैरहोरात्रैर्मासः पार्थिवसत्तम १२</p>
<p>अयनं दक्षिणं मासाः षण्मासाश्च तथोत्तरम्।<br>
अयनद्वितयाख्यश्च कालः संवत्सरः स्मृतः १३</p>
<p>दक्षिणं त्वयनं रात्रिर्देवानामुत्तरं दिनम्।<br>
संवत्सरेण देवानामहोरारमिहोच्यते १४</p>
<p>शतत्रयेण वर्षाणां षष्ट्या च पृथिवीपते।<br>
मनुष्यसङ्ख्यया वर्षं देवानामपि गण्यते १५</p>
<p>इति दिव्येन मानेन चतुर्युगविकल्पनाम्।<br>
कथ्यमानां मया राजन्यथावच्छ्रोतुमर्हसि १६</p>
<p>चत्वारि तु सहस्राणि वर्षाणां कृतमुच्यते।<br>
तस्य तावच्छती सन्ध्या सन्ध्यांशश्च तथाविधः १७</p>
<p>त्रेता त्रीणि सहस्राणि दिव्याब्दानां नरर्षभ।<br>
तस्य तावच्छती सन्ध्या सन्ध्यांशश्च तथाविधः १८</p>
<p>द्वापरं द्वे सहस्रे तु वर्षाणामभिधीयते।<br>
तस्य तावच्छती सन्ध्या सन्ध्यांशश्च तथाविधः १९</p>
<p>कलिः सहस्रमेकं तु दिव्याब्दानां नरर्षभ।<br>
तस्य तावच्छती सन्ध्या सन्ध्यांशश्च तथाविधः २०</p>
<p>कृतं नामयुगं पूर्वं यत्र धर्मः सनातनः।<br>
कृतमेव च कर्तव्यं तस्मिन्काले नृपेप्सितम् २१</p>
<p>न तत्र धर्माः सीदन्ति न च क्षीयन्ति वै प्रजाः।<br>
ततः कृतयुगं नाअ गुणतः प्रोच्यते युगम् २२</p>
<p>देवदानवगन्धर्वा यक्षराक्षसपन्नगाः।<br>
नासन्कृतयुगे राजन्न तदा क्रयविक्रयः २३</p>
<p>न सामयजुरृग्वर्णाः क्रिया नासीच्च मानवी।<br>
नाभिसन्धाय च फलं कश्चिद्धर्मे प्रवर्तते २४</p>
<p>न तस्मिन्युगसंसर्गे व्याधयो नेन्द्रियक्षयः।<br>
नासूया नापि रुदितं न दर्पो नापि पैशुनम् २५</p>
<p>न विग्रहः कुतस्तन्द्रीन द्वेषो नापि दम्भनम्।<br>
न भयं नापि सन्तापो न चेर्ष्या नापि मत्सरः २६</p>
<p>ततः परमकं ब्रह्म या गतिर्योगिनां परा।<br>
आत्मा च सर्वभूतानां शुक्लो नारायणस्तदा २७</p>
<p>तस्मिन्नात्मनि लोकानां सर्वलोकमयेऽच्युते।<br>
स्वेच्छया शौक्ल्यमापन्ने सर्वं भवति निर्मलम् २८</p>
<p>ब्राह्मणाः क्षत्रिया वैश्याः शूद्राश्च कृतलक्षणाः।<br>
कृते युगे भवन्तीह स्वकर्मनिरताः प्रजाः २९</p>
<p>स्वमाश्रमं स्वमाचारं सम्यग्ज्ञानसमन्वितम्।<br>
जगद्भवति राजेन्द्रसत्यप्रायं तपोरतम् ३०</p>
<p>एकवेदसमायुक्ता एकमन्त्रविधिक्रियाः।<br>
पृथग्धर्मास्त्वेकवेदा धर्ममेकमनुव्रताः ३१</p>
<p>चतुराश्रमयुक्तेन कर्मणा कालयोगिना।<br>
अकामफलसंयोगात्प्राप्नुवन्ति परां गतिम् ३२</p>
<p>आत्मयोगसमायुक्तो धर्मोऽयं कृतलक्षणः।<br>
कृते युगे चतुष्पादश्चतुर्वर्ण्यस्य शाश्वतः ३३</p>
<p>एतत्कृतयुगं नाम त्रैगुण्यपरिवर्जितम्।<br>
त्रेतामपि निबोध त्वं यादृग्रूपं प्रवर्तते ३४</p>
<p>पादेन ह्रसते धर्मो रक्ततां याति चाच्युतः।<br>
सत्यप्रवृत्ताश्च नराः क्रियाधर्मपरायणाः ३५</p>
<p>ततो यज्ञाः प्रवर्तन्ते धर्माश्च विविधाः क्रियाः।<br>
त्रेतायां भावसङ्कल्पाः क्रियादानफलोदयाः ३६</p>
<p>प्रचरन्ति ततो वर्णास्तपोदानपरायणाः।<br>
स्वकर्मस्थाः क्रियावन्तः समत्वाद्रजसान्विताः ३७</p>
<p>द्वापरेऽपि युगे धर्मो द्विभागोनः प्रवर्तते।<br>
विष्णुः पीतत्वमभ्येति चतुर्धा वेद एव च ३८</p>
<p>ततोऽन्ये च चतुर्वेदास्त्रिवेदाश्च तथापरे।<br>
द्विवेदाश्चैकवेदाश्च अनृचश्च तथापरे ३९</p>
<p>एवं शास्त्रेषु भिन्नेषु बहुधा नीयते क्रिया।<br>
तपोदानप्रवृत्ता च राजसी भवति प्रजा ४०</p>
<p>अल्पायुषो नरा वेदः सुमहांश्चेति दुस्तरः।<br>
करोति बहुधा वेदान्व्यासरूपी तदा हरिः ४१</p>
<p>सत्त्वस्य चाप्यविज्ञानात्सत्त्वे कश्चिद्व्यवस्थितः।<br>
सत्त्वात्प्रच्यवमानानां व्याधयो बहवोऽभवन् ४२</p>
<p>कामाश्चोपद्रवाश्चैव तदा दैवतकारिताः।<br>
यैरर्द्यमानाः सुभृशं तपस्तप्यन्ति मानवाः ४३</p>
<p>धनकामाः स्वर्गकामा यज्ञांस्तन्वन्ति चापरे।<br>
एवं द्वापरमासाद्य प्रजाः क्षीयन्त्यधर्मतः ४४</p>
<p>पादेनैकेन राजेन्द्रधर्मः कलियुगेऽपि हि।<br>
तामसं युगमासाद्य कृष्णो भवति केशवः ४५</p>
<p>व्रताचाराः प्रशाम्यन्ति धर्मयज्ञक्रियास्तथा।<br>
ईतयो व्याधयस्तन्द्रीदोषाः क्रोधादयस्तथा।<br>
उपद्रवाश्च वर्धन्ते मनस्तापाश्च सङ्गताः ४६</p>
<p>युगेष्वावर्तमानेषु लोको व्यावर्तते पुनः।<br>
लोके क्षीणे क्षयं यान्ति भावा लोकप्रवर्तकाः।<br>
युगद्वयकृतान्धर्मान्प्रार्थना न च कुर्वते ४७</p>
<p>एतत्कलियुगं भूप यत्र जातोऽसि पार्थिव।<br>
नात्रावतारं कुरुते कृष्णांशेन स्वरूपिणा ४८</p>
<p>कृतादिषु जगत्पाति दैत्येभ्यो रूपधृद्धरिः।<br>
कलौ त्वन्यं समाविश्य पूर्वोत्पन्नं बिभर्ति तम् ४९</p>
<p>प्रत्यग्ररूपधृग्देवो दृश्यते न कलौ हरिः।<br>
कृतादिष्वेव तेनैष त्रियुगः परिपठ्यते ५०</p>
<p>कलेरन्ते च सम्प्राप्ते कल्किनं ब्रह्मवादिनम्।<br>
अनुप्रविश्य कुरुते वासुदेवो जगत्स्थितिम् ५१</p>
<p>पूर्वोत्पन्नेषु भूतेषु तेषु तेषु कलौ प्रभुः।<br>
कृत्वा प्रवेशं कुरुते यदभिप्रेतमच्युतः ५२</p>
<p>स्वेच्छाशुक्ले जगच्छुक्लं रक्ते रक्तं च जायते।<br>
पीते च पीततामस्मिन्कृष्णे चात्रासितं नृप ५३</p>
<p>एष एव जगद्देवो जगत्स्रष्टा जगद्गुरुः।<br>
यद्रूप एव देवोऽयं तद्रूपं जायते जगत् ५४</p>
<p>इति विष्णुधर्मेषु चतुर्युगावस्था।</p>
<h2 id="heading-103"></h2>
<p>अथ पञ्चाधिकशततमोऽध्यायः।<br>
शतानीक उवाच।<br>
चतुर्युगं नः कथितं सङ्क्षेपाद्भवताखिलम्।<br>
कलिं विस्तरतो ब्रूहि यत्र जातोऽस्मि भार्गव १</p>
<p>भगवत्यमले विष्णौ क्रीडया कृष्णतां गते।<br>
किमाहाराः किमाचारा भविष्यन्ति प्रजास्तदा २</p>
<p>ब्राह्मणाः क्षत्रिया वैश्याः शूद्राश्च द्विज कीदृशाः।<br>
भविष्यन्ति कलौ प्राप्ते तन्ममाचक्ष्व विस्तरात् ३</p>
<p>शौनक उवाच।<br>
तपः परं कृतयुगे त्रेतायां यज्ञ एव हि।<br>
प्रधानं द्वापरे दानं सत्यमेव कलौ युगे ४</p>
<p>कृते युगे मनःशुद्धिरस्त्येवायत्नतस्तपः।<br>
तपो निष्पाद्यते भूप योगसंसाधनं परम् ५</p>
<p>रागादिदोषदुष्टेन मनसा यत्तपो नृप।<br>
क्रियते क्लेशनाशाय तत्तपो न विमुक्तये ६</p>
<p>त्रेतायां तु क्रियायज्ञान्मनोयज्ञांस्ततो नराः।<br>
वितन्वते स्थूलतरः पन्था धर्मस्य स प्रभो ७</p>
<p>द्वापरे नातिविद्वत्ता यथा त्रेतायुगेऽभवत्।<br>
ततः स्थूलतरः पन्था दानात्मा क्रियते नरैः ८</p>
<p>न विद्वत्ता न शुद्धार्थो न शुद्धिर्मनसः कलौ।<br>
यतोऽतः सत्यमेवैकमेकान्तेनोपकारकम् ९</p>
<p>यथा सत्यं तथा क्षान्तिरहिंसा च कलौ युगे।<br>
परोपतापाद्विरतिर्नराणामुपकारिका १०</p>
<p>तस्मिन्घोरे युगे प्राप्ते कृष्णे कृष्णत्वमागते।<br>
यादृग्रूपं जगदिदं भवतीह शृणुष्व तत् ११</p>
<p>राजानो ब्राह्मणा वैश्याः शूद्राश्च मनुजेश्वर।<br>
व्याजधर्मपराश्चैव धर्मवैतंसिका जनाः १२</p>
<p>सत्यं सङ्क्षिप्यते लोके नरैः पण्डितमानिभिः।<br>
सत्यहान्या ततस्तेषां स्वल्पमायुर्भविष्यति १३</p>
<p>आयुषः प्रक्षयाद्विद्यां न शक्ष्यन्त्युपशिक्षितुम्।<br>
विद्याहीनानबुद्धींस्तांल्लोभोऽप्यभिभविष्यति १४</p>
<p>लोभक्रोधपरा मूढाः कामवश्याश्च मानवाः।<br>
बद्धवैरा भविष्यन्ति परस्परवधेप्सवः १५</p>
<p>ब्राह्मणाः क्षत्रिया वैश्याः सङ्कीर्यन्तः परस्परम्।<br>
शूद्रतुल्या भविष्यन्ति तपःसत्यविनाकृताः १६</p>
<p>अन्त्या मध्या भविष्यन्ति मध्याश्चान्तावसायिनः।<br>
ईदृशो भविता लोकः कृष्णे कृष्णत्वमागते १७</p>
<p>वस्त्राणां प्रवरा शाणी धान्यानां कोरदूषकः।<br>
भार्यामित्राश्च पुरुषा भविष्यन्ति कलौ युगे १८</p>
<p>मत्स्यामिषेण जीवन्तो दुहन्तश्चाप्यजाविकाः।<br>
गोषु नष्टासु पुरुषा भविष्यन्ति तदा नृप १९</p>
<p>सरित्तीरेषु कुद्दालैर्वापयिष्यन्ति चौषधीः।<br>
ताश्चाप्यल्पफलास्तेषां भविष्यन्ति युगक्षये २०</p>
<p>अनिष्क्रान्तास्तु सम्बन्धाः स्वगोत्रात्पुरुषर्षभ।<br>
अनिष्क्रान्तानि श्राद्धानि भविष्यन्ति च गेहतः २१</p>
<p>न व्रतानि चरिष्यन्ति ब्राह्मणा वेदनिन्दकाः।<br>
न यक्ष्यन्ति न होष्यन्ति हेतुवादविकूलिनः २२</p>
<p>प्रायशः कृपणानां च तथा बन्धिमतामपि।<br>
विधवानां च वित्तानि हरिष्यन्ति बलान्विताः २३</p>
<p>अन्यायोपात्तवित्तेषु करिष्यन्ति नराः स्पृहाम्।<br>
वेश्यालावण्यभावेषु स्पृहां योषित्करिष्यति २४</p>
<p>कन्यां न याचिता कश्चिन्न च कन्याप्रदो नरः।<br>
कन्या वरश्च च्छन्देन गृहीष्यन्ति परस्परम् २५</p>
<p>भार्या न पतिशुश्रूषां तदा काचित्करिष्यति।<br>
नरा देवद्विजांस्त्यक्त्वा भविष्यन्त्यन्यतोमुखाः २६</p>
<p>यज्ञभागभुजो देवा ये वेदपठिता द्विजाः।<br>
ब्रह्माद्यास्तान्परित्यज्य नराः कालबलात्कृताः।<br>
हेतुवादपरा देवान्करिष्यन्त्यपरांस्तदा २७</p>
<p>ये यवान्ना जनपदा गोधूमान्नास्तथैव च।<br>
तान्देशान्संश्रयिष्यन्ति नराः कलियुगे नृप २८</p>
<p>न श्राद्धैश्च पितॄंश्चापि तर्पयिष्यन्ति मानवाः।<br>
बहु मंस्यन्ति ते स्नानं नापि शौचपरा नराः २९</p>
<p>न विष्णुभक्तिप्रवणं नराणां नृप मानसम्।<br>
भविता तु युगे प्राप्ते कृष्णे कार्ष्ण्योपलक्षिते ३०</p>
<p>विनिन्दां प्रथमे पादे करिष्यन्ति हरेर्नराः।<br>
युगान्ते तु हरेर्नाम नैव कश्चिद्गृहीष्यति ३१</p>
<p>धन्यास्ते पुरुषव्याघ्र पापाम्भोधावपापिनः।<br>
ये नामापि कलौ विष्णोर्गृहीष्यन्त्यक्षयात्मनः ३२</p>
<p>ध्यायन्हरिं कृतयुगे त्रेताद्वापरयोर्यजन्।<br>
यदाप्नोति कलौ नाम्ना तदेव परिकीर्तयन् ३३</p>
<p>हरिर्हरति पापानि नाम भक्त्या यदीरितम्।<br>
वासुदेवेति न जनस्तदेवोच्चारयिष्यति ३४</p>
<p>बहुपाषण्डसङ्कीर्णे जगत्यस्मिन्कलौ युगे।<br>
कृष्णायेति नमोऽस्त्वत्र सुकृती यदि वक्ष्यति ३५</p>
<p>हेतुवादबलैर्मोहं कुहकैश्च जने तदा।<br>
पाषण्डिनः करिष्यन्ति चातुराश्रम्यदूषकाः ३६</p>
<p>पाषण्डभूतमत्यर्थं जगदेतदसत्कृतम्।<br>
भविष्यति तदा भूप वृथाप्रव्रजितोत्कटम् ३७</p>
<p>न तु द्विजातिशुश्रूषां न स्वधर्मानुपालनम्।<br>
करिष्यन्ति तदा शूद्राः! प्रव्रज्यालिङ्गिनो वृथा ३८</p>
<p>उत्कोचाः सौगताश्चैव महायानरतास्तथा।<br>
भविष्यन्त्यथ पाषण्डाः कापिला भिक्षवस्तथा ३९</p>
<p>वृद्धाः श्रावकनिर्ग्रन्थाः सिद्धपुत्रास्तथापरे।<br>
भविष्यन्ति दुरात्मानः शूद्राः! कलियुगे नृप ४०</p>
<p>निःशौचा वक्रमतयः परपाकान्नभोजनाः।<br>
भविष्यन्ति दुरात्मानः शूद्राः! प्रव्रजितास्तदा ४१</p>
<p>एते चान्ये च बहवः पाषण्डाः पुरुषर्षभ।<br>
ब्राह्मणाः क्षत्रिया वैश्या भविष्यन्ति तथा परे ४२</p>
<p>राजशुल्कहराः क्षुद्रागृहस्थपरिमोषकाः।<br>
मुनिवेषाकृतिच्छन्ना वाणिज्यमुपजीविकाः ४३</p>
<p>न द्विजान्न कलौ देवान्पूजयिष्यन्ति मानवाः।<br>
म्लेच्छभाषानिबन्धैस्तु हेतुवादैर्विकूलिताः ४४</p>
<p>एवं तेष्वतिदुष्टेषु विमार्गपथिवर्तिनः।<br>
भविष्यन्त्यपरे दुष्टास्तेषां मार्गानुयायिनः ४५</p>
<p>असंस्कृतोक्तिवक्तारो वेदशास्त्रविनिन्दकाः।<br>
जगदुन्मार्गकर्तारो भविष्यन्ति तदा नराः ४६</p>
<p>तच्छीलवर्तिभिर्भूप मनुष्यैः परिपूरिते।<br>
जगत्यत्र तदा नॄणां स्वल्पमायुर्भविष्यति ४७</p>
<p>परमायुश्च भविता तदा वर्षाणि षोडश।<br>
ततः प्राणान्प्रहास्यन्ति कृष्णे कृष्णत्वमागते ४८</p>
<p>पञ्चमे वाथ षष्ठे वा वर्षे कन्या प्रसूयते।<br>
सप्तवर्षाष्टवर्षा वा प्रजास्यन्ति नरास्तदा ४९</p>
<p>अल्पद्रव्या वृथालिङ्गा हिंसारतिपरायणाः।<br>
हर्तारो न तु दातारो भविष्यन्ति कलौ नराः ५०</p>
<p>शुक्लादानपराः क्षुद्राः! परपाकाशिनो द्विजाः।<br>
वैश्यास्तथा तु राजानो न तु क्षत्रियवंशजाः ५१</p>
<p>शूद्राभिक्षवता विप्राः शुश्रूषाविपणाश्रिताः।<br>
भविष्यन्ति नृपश्रेष्ठ कृष्णे कृष्णत्वमागते ५२</p>
<p>न शिष्यो न गुरुः कश्चिन्न पुत्रो न पिता तथा।<br>
न भार्या न पतिर्भूप भविता तत्र सङ्कुले ५३</p>
<p>एतत्कालस्वरूपं ते शतानीक मयोदितम्।<br>
विष्णुभक्तान्नरश्रेष्ठ न नरान्बाधते कलिः ५४</p>
<p>येऽहर्निशं जगद्धातुर्वासुदेवस्य कीर्तनम्।<br>
कुर्वन्ति तान्नरव्याघ्र न कलिर्बाधते नरान् ५५</p>
<p>ये तन्मनस्कास्तिष्ठन्ति प्रयान्तः संस्थितास्तथा।<br>
स्वपन्तश्च नरव्याघ्र तान्कलिर्न प्रबाधते ५६</p>
<p>सर्वत्र भगवान्विष्णुर्गोविन्दः केशवो हरिः।<br>
यस्य भावो न तं भूप कदाचिद्बाधते कलिः ५७</p>
<p>न कलौ कलिचेष्टोऽसौ मूढेषु न स मुह्यते।<br>
भगवत्यच्युते नित्यं येन भावः समर्पितः ५८</p>
<p>कलिप्रभावो दुष्टोक्तिः पाषण्डानां तथोक्तयः।<br>
न क्रामन्ते मनस्तस्य यस्य चेतसि केशवः ५९</p>
<p>कलौ कृतयुगं तस्य कलिस्तस्य कृते युगे।<br>
यस्य चेतसि गोविन्दो हृदये यस्य नाच्युतः ६०</p>
<p>अनिष्ट्वापि महायज्ञैरकृत्वापि पितृस्वधाम्।<br>
कृष्णमभ्यर्च्य यद्भक्त्या नैनं श्वोमरणं तपेत् ६१</p>
<p>यस्याग्रतस्तथा पृष्ठे गच्छतस्तिष्ठतोऽपि वा।<br>
गोविन्दे नियतं चेतः कृतकृत्यः सदैव सः ६२</p>
<p>एतद्विदित्वा भूपाल सर्वे सर्वेश्वरे हरौ।<br>
तन्मना भव तच्चित्तस्तन्मना नावसीदति ६३</p>
<p>परमार्थमशेषस्य जगतः प्रभवाव्ययम्।<br>
शरण्यं शरणं गच्छन्गोविन्दं नावसीदति ६४</p>
<p>कलिकल्मषकक्षाग्निं निर्वाणं पदमव्ययम्।<br>
सर्वकारणमव्यक्तं विष्णुं ध्यायन्न सीदति ६५</p>
<p>यत्र सर्वमये ध्याते ध्येयमन्यन्न विद्यते।<br>
यत्रार्चितेऽर्चनीयश्च जायते तं नमाम्यहम् ६६</p>
<p>जगत्स्रष्टारमिशेशमनादिं परतः परम्।<br>
सर्वास्पदं सर्वभूतं गच्छन्सर्वात्मना हरिम् ६७</p>
<p>हरत्यघमशेषं यो हरिरित्यभिसंस्तुतः।<br>
अशेषाघहरं विष्णुं हरिवर्णं हरिं नमः ६८</p>
<p>यत्कीर्तनादघः शुद्धः स्मृते यत्राशुचिः सुचिः।<br>
तमात्मनि स्थितं भूप पुण्डरीकेक्षणं नमः ६९</p>
<p>अपवित्रः पवित्रो वा सर्वावस्थगतोऽपि वा।<br>
यः स्मरेत्पुण्डरीकाक्षं स बाह्याभ्यन्तरः शुचिः ७०</p>
<p>यद्यप्युपहतः पापैर्यदि वात्यन्तदुष्कृतैः।<br>
तथापि संस्मरन्विष्णुं स बाह्याभ्यन्तरः शुचिः ७१</p>
<p>कलावत्रातिदोषाढ्ये विषयासक्तमानसः।<br>
कृत्वापि पापं गोविन्दं ध्यायन्पापैर्विमुच्यते ७२</p>
<p>तद्ध्यानं यत्र गोविन्दः सा कथा यत्र केशवः।<br>
तत्कर्म यत्तदर्थीयं किमन्यैर्बहुभाषितैः ७३</p>
<p>नैतत्पिता तनूजाय न शिष्याय गुरुर्नृप।<br>
परमार्थपदं ब्रूयाद्यदेतत्ते मयोदितम् ७४</p>
<p>संसारे भ्रमता लभ्यं पुत्रदारधनं वसु।<br>
सुहृदश्च तथिवान्ये नोपदेशो नृपेदृशः ७५</p>
<p>किं पुत्रदारैर्वित्तैर्वा न मित्रे क्षेत्रबान्धवैः।<br>
उपदेष्टा परो बन्धुरीदृशो यो विमुक्तये ७६</p>
<p>यो नैकाग्रमना विष्णाविति ज्ञात्वापि पार्थिव।<br>
स नूनमच्युतस्यैव नानुग्राह्योऽत्र पापकृत् ७७</p>
<p>द्विविधो भूतसर्गोऽयं दैव आसुर एव च।<br>
विष्णुभक्तिपरो दैवो विपरीतस्तथासुरः ७८</p>
<p>उपदेशप्रदानेन सम्भूतित्रय आसुरः।<br>
नैव विष्णुपरो भूप भवत्यक्षीणकल्मषः ७९</p>
<p>उपदेशेषु सोऽत्यन्तं संरम्भी युक्तियोजितम्।<br>
हेतुवादाश्रितो मूढो ददात्युत्तरमक्षयम् ८०</p>
<p>स्नातस्य देवकार्येषु तथापत्सु कथासु च।<br>
आसुरस्यापि तन्मात्रा जायते नृपते मतिः ८१</p>
<p>इति मत्वातिसद्भावं रहस्यं परमीरितम्।<br>
त्वयाच्युतान्मतिर्भूप नापनेया कथञ्चन ८२</p>
<p>अप्राप्य वाञ्छति रतिं सर्वदैव नृणां मनः।<br>
इहैवाच्युतसंसर्गि यदि तत्किं प्रहीयते ८३</p>
<p>तदलं तव राज्येन बलकोशादिभिस्तथा।<br>
चिन्तितैरच्युतश्चिन्त्यो यद्भावि न तदन्यथा ८४</p>
<p>एतत्पवित्रमारोग्यं धन्यं दुःस्वप्ननाशनम्।<br>
सुखप्रीतिकरं नॄणां पततां निर्वृतिप्रदम् ८५</p>
<p>येषां गृहेषु लिखितमेतत्स्थास्यति नित्यदा।<br>
न तद्गृहाणि दैवोत्था बाधिष्यन्ते ह्युपद्रवाः ८६</p>
<p>किं तीर्थैः किं प्रदानैर्वा किं यज्ञैः किमुपोषितैः।<br>
अहन्यहन्येतदेव तन्मयत्वेन शृण्वतः ८७</p>
<p>यओ ददाति तिलप्रस्थं सुवर्णस्य च मासकम्।<br>
शृणोति श्लोकमेकं च धर्मस्यास्य समं हि तत् ८८</p>
<p>अध्यायपारणं चास्य गोप्रदानाः विशिष्यते।<br>
शृण्वंश्चास्य दशाध्यायान्सद्यः पापैः प्रमुच्यते ८९</p>
<p>रात्र्! या यदेनः कुरुते दिवसेन च मानवः।<br>
श्रोतुं वाञ्छा समस्तं तत्पार्थिवस्य व्यपोहति ९०</p>
<p>कपिलानां शते दत्ते यद्भवेज्ज्येष्टपुष्करे।<br>
नरेन्द्रविष्णुधर्माणां तदावाप्नोति पारणे ९१</p>
<p>प्रवृत्तौ च निवृत्तौ च धर्मं धर्मभृतां वर।<br>
नास्त्यन्यद्विष्णुधमाणां सदृशं शास्त्रमुत्तमम् ९२</p>
<p>मैत्रीं करोति भूतेषु भक्तिमत्यन्तमच्युते।<br>
श्रुत्वा धर्मानिमान्वेत्ति अभेदेनात्मनो जगत् ९३</p>
<p>पठन्ननुदिनं धर्मानेताञ्शृण्वंस्तथापि वा।<br>
भक्त्या मतिमतां श्रेष्ठ सर्वपापैः प्रमुच्यते ९४</p>
<p>नोपसर्गो न चानर्थो न चौराग्निभयं गृहे।<br>
तस्मिन्भवति भूपाल यत्रैतत्पुस्तकं स्थितम् ९५</p>
<p>न गर्भहारिणी भीतिर्न च बालग्रहा गृहे।<br>
यत्रैतद्भूपते तत्र न पिशाचादिकाद्भयम् ९६</p>
<p>शृण्वन्विप्रो वेदवित्स्यात्क्षत्रियः पृथिवीपतिः।<br>
ऋद्धिं प्रयाति वैश्यश्च शूद्रश्चारोग्यमृच्छति ९७</p>
<p>यश्चैतान्नियतान्धर्मान्पठेच्छ्रद्धासमन्वितः।<br>
विष्णौ मनः समावेश्य सर्वत्र समदर्शनः ९८</p>
<p>तस्य पापं तथा रोगान्दुःस्वप्नाद्याभिचारुकान्।<br>
यच्चान्यद्दुरितं किञ्चित्तत्सर्वं हन्ति केशवः ९९</p>
<p>हेमन्ते य इमान्धर्माञ्शृणोति वसुधाधिप।<br>
श्रद्धासमन्वितः सम्यक् सोऽग्निष्टोमफलं लभेत् १००</p>
<p>शिशिरे च नरव्याघ्र यः शृणोति यथाविधि।<br>
पुण्डरीकस्य यज्ञस्य स प्राप्नोति फलं नरः १०१</p>
<p>मधुमाधवसञ्ज्ञे तु यः शृणोति नरस्त्विमान्।<br>
सोऽश्वमेधक्रतोर्भूप प्राप्नोत्यविकलं फलम् १०२</p>
<p>शृण्वन्नेतान्निदाघे च धर्मान्धर्मभृतां वर।<br>
वाजपेयस्य यज्ञस्य फलं प्राप्नोत्यसंशयम् १०३</p>
<p>वर्षासु चेमान्यो धर्मान्संशृण्वन्वसुधाधिप।<br>
राजसूयक्रतोः पुण्यमखिलं समवाप्नुयात् १०४</p>
<p>शरत्काले च संशृण्वन्धर्मानेतान्नरर्षभ।<br>
प्राप्नोति गोसवफलं सम्यक् श्रद्धासमन्वितः १०५</p>
<p>ऋतुष्वेतेष्वेतदेव पठतामपि पार्थिव।<br>
फलं भवति दुष्टेषु ग्रहेष्वेते शुभप्रदाः १०६</p>
<p>कपिलानां शतस्योक्तं यत्फलं ज्येष्ठपुष्करे।<br>
भूयो भूयस्तदाप्नोति पारणे पारणे गते १०७</p>
<p>भक्त्या पठति यश्चैतान्देवस्य पुरतो हरेः।<br>
सोऽर्चयत्यवनीपाल ज्ञानयज्ञेन केशवम् १०८</p>
<p>सर्वाबाधास्तथा पापमखिलं मनुजेश्वर।<br>
विष्णुधर्मा व्यपोहन्ति संस्मृताः पठिताः श्रुताः १०९</p>
<p>एतत्ते सर्वमाख्यातं रहस्यं परमं हरेः।<br>
नातः परतरं किञ्चिच्छ्राव्यं शुतिसुखावहम् ११०</p>
<p>अत्रोक्तविधियुक्तस्य पुरुषस्य विपश्चितः।<br>
न दुर्लभं नरव्याघ्र परमं ब्रह्म शाश्वतम् १११</p>
<p>इति विष्णुधर्मेषु शास्त्रमाहात्म्यं परामृतं धर्मोत्तमं परिसमाप्तमिति।</p>

  </div>
</article>


        <div id="disqus_thread"></div>
<script type="text/javascript">

  (function() {
    
    
    if (window.location.hostname == "localhost")
      return;

    var dsq = document.createElement('script'); dsq.type = 'text/javascript'; dsq.async = true;
    var disqus_shortname = 'vvasuki-site';
    dsq.src = '//' + disqus_shortname + '.disqus.com/embed.js';
    (document.getElementsByTagName('head')[0] || document.getElementsByTagName('body')[0]).appendChild(dsq);
  })();
</script>
<noscript>Please enable JavaScript to view the <a href="https://disqus.com/?ref_noscript">comments powered by Disqus.</a></noscript>

        





<aside class="card border noPrint" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/purANam_vaiShNavam/upapurANam/vishnudharmaH/">विष्णुधर्माः </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: विष्णुधर्माः</li>
        
    </nav>
</aside>

      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2024 Jul 17 08:03:49 UTC. (<a href="http://google.com/search?q=08%3a03%3a49%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
